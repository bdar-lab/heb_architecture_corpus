תקציר
עבודה זו עוסקת בנשיאת תינוקות במנשא, בחודשי החיים הראשונים. בהתאם להתפתחות גישות הורות חדשות, מחפש שוק מוצרי התינוקות אפשרות לתת מענה לצרכים הגוברים. מחקר זה עוסק בהגדרת מענה לצורך במנשא רך בעל תכונות ארגונומיות, המבוסס על חקר תופעת הנשיאה עבור ההורה, ובדיקת נכונות המבנה על גוף התינוק.
סקר ספרות בדק אספקטים שונים הקשורים לנשיאת תינוק והעלה את המסקנות הבאות:
■	פריסת המשקל סביב מרכז הכובד של הגוף באופן סימטרי, כך שמרבית המשקל נישא על ידי האגן, מסתמנת כמתודת הנשיאה המומלצת.
■	בכדי למנוע נזק לשלד התינוק בעת נשיאתו יש לספק תמיכה בשלושה אזורים: בראש התינוק, בגב התינוק, ויש לדאוג כי יישמר פיסוק כלשהו בין רגלי התינוק.
■	מנשא תינוק איכותי חייב לעמוד בתקן בטיחות מנשאי תינוק של מכון התקנים האירופאי.
■	שימוש במנשא תינוק הוא בעל השפעה חיובית על התפתחות נפשית של התינוק, ועל הקשר בין התינוק להוריו.
סקר הספרות העלה כי תחום מנשאי התינוקות כמעט ולא נחקר ברמה אקדמית.
מטרת המחקר היא הגדרת מערכת אפיונים למנשא שיענה על דרישות ביו-מכניות, דרישות תפקוד הנושא, ודרישות בטיחות:
■	דרישות ביו-מכניות - מינימום עומס נשיאה, בחינת ההשפעות על גוף הנושא, הגדרת מבנה ותמיכה נכונים לתינוק הנישא.
■	דרישות תפקוד הנושא - חופש פעולה בסדרת מטלות יומיות מוגדרת, מבנה ארגונומי בנשיאה ובשימוש במנשא, הפעלה פוזיטיבית של סגרי מנשא, ממשקי התאמה לנושא והתאמה לסביבת תפקוד מוגדרת, עמידה בדרישות אקלים מבלי לפגוע בנוחיות המשתמשים.
■	דרישות בטיחות - עמידה בתקן האירופאי לבטיחות מנשאי תינוקות.
מתודולוגית המחקר נחלקה לשני הליכים מרכזיים: אובייקטיבי וסובייקטיבי.
מטרת ההליך הסובייקטיבי היא הבנת צרכי קהל היעד. הבנת אותם צרכים יכולה לסייע בהגדרת אפיוני מוצר נכון. חלק זה של המחקר כולל סקר עמדות בקרב משתמשי מנשא תינוק.
מטרות ההליך האובייקטיבי הן בניית כלי מדידה אחיד לפיו ניתן להעריך את איכויותיהם של מנשאים שונים, ובניית מדרג יחסי של פרמטרים המשפיעים על תיכון המוצר. ההליך
ממצאים
מרבית ההורים מציינים כי חשוב בעיניהם לשאת את התינוק במנשא, ואף מעונינים במגע פיסי עם התינוק בעת נשיאתו.
מנשא עתידי צריך להיות בעל מבנה ארגונומי הגורם לכמה שפחות עומס ושינוי יציבה של שלד ההורה הנושא. מבנה המנשא צריך לאפשר שהות ממושכת של התינוק בו, בעוד ההורה בתנועה, וכן רצוי שתהיה אפשרות ללבישה והסרה קלה של המנשא, ורתימה והסרה קלה של התינוק ממנו. בתכנון מוצר עתידי יש לכלול כיסים, חללי אחסון ורתמות שיאפשרו נשיאת ציוד נוסף.
יש לדאוג לפיזור נכון של העומס כך שכמה שיותר ממשקל התינוק יהיה על האגן של ההורה.
תנוחות הנשיאה המועדפות על ההורים הן האלו השומרות על מנח סימטרי.
אזורי הכאב העיקריים כתוצאה משימוש במנשא הם גב תחתון, כתפיים וגב עליון, כאשר ההורים מעדיפים את עיקר התמיכה בגב התחתון ובכתפיים.
אמצעי הסגירה המועדף על מרבית ההורים הוא אבזמים
ישנה העדפה קלה למנשא עשוי חומרים טבעיים
על המנשא לספק הגנה מרבית מתנאי מזג אויר חמים.
מסקנות המחקר כוללות הצעות לפתרונות דרישות ביו-מכניות, דרישות תפקוד, דרישות בנוגע לחומרים ודרישות בטיחות. הדיון בממצאי המחקר ומסקנותיו יכול להוות בסיס לתיכון מוצר חדש בתחום נשיאת התינוקות, על בסיס ידע ותפיסה שונה מזו המאפיינת את המוצרים הקיימים בשוק היום.
הבעיה העומדת במרכז עבודה זו היא נשיאת תינוקות. משחר האבולוציה תינוקות אדם (כמו גם גורי קופים) נישאו על ידי אמן לאורך שעות רבות במהלך היום. שיטת נשיאה זו המחייבת את האם לתמוך בתינוקה, שאינו חזק מספיק כדי לאחוז בה, אינה נוחה לאורך זמן ואינה מאפשרת פעולות הדורשות שימוש בשתי הידיים.
במהלך השנים התפתחו במקביל במקומות רבים בעולם סוגים שונים של מנשאים פשוטים. כבר מימי מצרים העתיקה קיימות עדויות על שימוש במנשא (מוריס, 1993).
המנשא אפשר להורה המטפל (בד"כ האם), לבצע את כל הפעולות הנדרשות ממנו כגון עבודה, הכנת מזון וכו', כאשר התינוק צמוד אליו. המנשאים הלכו והתפתחו, ושיטות הרתימה השתכללו גם הן. בתרבויות אחדות נרתם המנשא לכתף המטפל, בתרבויות אחרות נרתם המנשא לחזה ואפילו לראש. מנשא תינוק היה האמצעי הנפוץ ביותר לנשיאת תינוקות מהעבר הקדום ועד לפני כ- 150 שנה.
האלטרנטיבה המוכרת למנשא, היא עגלת התינוק, הומצאה ע"י צ'רלס ברטון מניו יורק בשנת 1848 (מוריס, 1993). מאחר ולא נחל הצלחה רבה בארה"ב עבר ברטון ללונדון שם הזמינה המלכה ויקטוריה עגלה לאחד מילדיה, ומיד הפכה ההמצאה החדשה לסמל סטטוס נחשק. מאז ועד היום התפתחה ההמצאה מאוד, וכיום משמשת העגלה לנשיאת תינוקות בקרב משפחות רבות בעולם המערבי.
בארבעים השנים האחרונות הולכת וגוברת המודעות לחשיבות מגע פיסי ממושך בין הרך הנולד למטפלו. מגע פיסי ממושך בשלבי החיים הראשונים נתפס כאחד הגורמים החשובים לרוגע, שלווה והתפתחות פיסית ונפשית תקינה של התינוק (לידלוף, 1998). מגע פיסי ממושך בא לידי ביטוי בשלושת הגורמים הבאים: הנקה, לינה משותפת ונשיאה באמצעות מנשא.
לאחרונה, התפתחו בעולם מספר רב של תנועות הדוגלות בגישת הורות השמה דגש מיוחד על מגע פיסי ממושך בין התינוק למטפלו. מהבולטות שבהן תנועת Continuum Network ותנועת Attachment Parenting. אותן תנועות שמו להן למטרה להפיץ את משנתן ולגרום לכמה שיותר הורים לגדל את ילדיהם על פי גישה זו. בעשור האחרון גישות אלו הולכות ומופצות יותר ויותר, ואף מקבלות גוון אופנתי.
הפתרון הנפוץ ביותר המאפשר מגע רצוף בין התינוק למטפלו, וכן משאיר את ידי המטפל פנויות לביצוע משימותיו הוא המנשא הרך. בשנים האחרונות, חוזר המנשא לשימוש בעולם המערבי אם כי עדיין מעטים ההורים הנושאים את ילדיהם על גופם במרבית הזמן כפי שהיה נהוג בעבר.
בהתאם להתפתחות גישות ההורות החדשות מחפש שוק מוצרי התינוקות אפשרות לתת מענה לצרכים הגוברים. מנשאים רכים רבים קיימים בשוק, אך חלקם לוקים בחלוקת העומס על ההורה, חלקם קשים לתפעול וחלקם מהווים סכנה של ממש לתינוק הנישא.
המחקר המוצג מטפל הגדרת מענה לצורך במנשא רך בעל תכונות ארגונומיות, המבוסס על חקר תופעת הנשיאה עבור ההורה ובדיקת נכונות המבנה על גוף התינוק.
עבודה זו מתייחסת למנשאים המיועדים לשלבי החיים הראשונים ולא למנשאי תרמיל המיועדים לתינוקות גדולים ולפעוטות.
סקר ספרות
הספרות המקצועית מכילה מעט מאוד מידע אודות מנשאי תינוק. לפיכך, סקר הספרות מכיל סקירה של מספר תחומים משיקים בעלי רלוונטיות לנושא:
מתודות נשיאה
שימוש בחגורת בטן
היבטים אורטופדיים של התינוק הנישא
בטיחות מנשאים
שימוש במנשא תינוק כגורם התורם להתפתחות התינוק
מתודות נשיאה
בספרות המקצועית לא נמצא מחקר הבודק היבטים ביו-מכניים של נשיאת תינוק בצמוד לגופו של אדם מבוגר, אם כי קיימים מספק מחקרים הדנים במתודות נשיאה באופן כללי. חלק מהמחקרים עוסקים בנשיאת משאות לשימושים צבאיים, חלקם עוסקים בנשיאת משאות לשימושים אחרים כגון נשיאת סחורות, דברי דואר וציוד מטיילים. מחקרים אחדים בדקו נשיאה של משאות בעלי משקל אבסולוטי, ואחרים מתייחסים לנשיאת משא בעל מסה הנגזרת ממשקל גוף הנושא. מחקר אחד בלבד מתייחס להבדלים בין נשים לגברים בנשיאת משאות. פרק זה מכיל סקירה של המחקרים המעטים שנכתבו בנושא נשיאת משאות.
נפוצות לנשיאת משאות. מחקר זה נחשב כמרכזי ומצוטט על ידי מרבית הכותבים בתחום.
מטרת הניסוי היא השוואה בין שבע שיטות נשיאה, כאשר כל אחד מהנבדקים נשא משקל של 30 ק"ג בכל אחת מהשיטות שנבחנו, בהליכה לאורך 1 ק"מ במהירות 5 קמ"ש. במהלך הניסוי נבדקו הוצאת האנרגיה, קצב פעימות הלב וצריכת החמצן של כל משתתף. הניסוי הראה כי קיימים הבדלים פיסיולוגיים ברורים בין שיטות שונות לנשיאת אותו משקל.
מתודות הנשיאה שנבדקו והתוצאות בכל מתודה:
1.	שק כפול – המשא מחולק לשני שקים שווים מונחים אחד מלפנים ואחד מאחור באופן סימטרי ורצועות מחברות ביניהם עוברות מעל הכתפיים. רצועה נוספת מחברת את תחתית השקים בצורה משוחררת. ממסקנות הניסוי עלה כי זוהי השיטה החסכונית ביותר באנרגיה, והכי פחות מעמיסה על הלב. היא מאפשרת חלוקת תמיכה לשטח נרחב ומעורבות של קבוצות גדולות של שרירים, מותירה את הידיים פנויות, מאפשרת שווי
2.	נשיאת ראש – המשא נמצא בסל קשור לראש בטבעת מרופדת. יד אחת או שתיהן תומכת במשא. אחת השיטות הנפוצות לנשיאה בעולם. מהניסוי עלה כי בשיטה זו שרירי הצוואר מתכווצים, ועיקר העומס הוא על עמוד השדרה ועל הרגליים. היא נמצאת לא רחוק בסולם אחרי שיטת השק הכפול מבחינת חסכון פיסיולוגי באנרגיה. שיטה זו דורשת אימון באיזון המשא על הראש ואינה מתאימה לתנאי שטח קשים. אמנם יד אחת יכולה להיות משוחררת אך תנועת הגוף מאוד מוגבלת.
3.	תרמיל – המשא נמצא בתרמיל המחובר לכתפיים ברצועות כאשר מיקום התרמיל גבוה על הגב. צורת נשיאה נפוצה אצל חיילים ותלמידי בית ספר. מסקנת הניסוי כי היתרון המרכזי בשיטה הוא בכך שהידיים פנויות. הכתפיים משוכות אחורה והגוף רכון. שיטה זו אינה מתאימה למרחקים קצרים וגודל המטען מוגבל על ידי גודל התרמיל.
4.	שק קשור עם רצועה – המשא נמצא בשק על הגב ונתמך ברצועה סביב המצח, כך שהידיים משוחררות. שיטה זו נמצאת בשימוש בעיקר בקרב מטפסי הרים, קוטפי תה וסבלים. מהניסוי עלה כי זוהי שיטה הדורשת אימון. הגוף נוטה קדימה ומרכז הכובד נע קדימה ולמטה. שיטה זו מתאימה לטיפוס הרים ולמעשה אין לה יתרון על התרמיל.
5.	שק אורז – המשא נמצא בשק קנבוס נתמך על הגב כששתי הפינות העליונות מוחזקות בידיים או בעזרת ווים. שיטת נשיאה זו נפוצה בקרב פועלים להעברת משאות של -60 100 ק"ג בהעמסת תוצרת חקלאית. מהניסוי עלה כי בשיטה זו הגוף רוכן קדימה ועמוד השדרה ושרירים הסמוכים נושאים את מרבית העומס. שיטה זו אינה בטוחה למדי.
6.	עול – המשא מחולק בצורה שווה ותלוי בעזרת שלושה חבלים על כל אחד מקצותיו של מוט הממוקם על כתפי הנושא. שיטת נשיאה מקובלת בהודו ונפוצה להבאת סחורות למכירה בשוק. מהניסוי עלה כי מוט הבמבוק שנעשה בו שימוש במחקר (הוא אותו מוט שמשמש אוכלוסיות כפריות) אינו נוח לשימוש ללא אימון. המטען נע באופן חופשי וקשה למצוא את נקודת שווי המשקל. הגוף והצוואר נוטים בצורה לא טבעית לצד אחד וקדימה.
7.	שתי ידיים – המשא נמצא בשני שקים עם ידיות מרופדות ונישא בשתי הידיים, נפוץ במיוחד בתצורה של נשיאת דליים מלאים. מהניסוי עלה כי בכל קנה מידה שיטה זו נחשבת לשיטה הכי פחות יעילה, הכי בזבזנית באנרגיה, הכי מעמיסה והכי מעייפת. שיטה זו הכי פחות מומלצת על ידי מרבית מהחוקרים. אם המשקל נישא רק ביד אחת המצב גרוע עוד יותר.
מסקנת המחקר היא כי שיטת השק הכפול המחלקת את המשקל בקרבת מרכז הכובד של הגוף היא המומלצת ביותר. עוד עלה מהמחקר כי אחת הדרכים למזעור הוצאת האנרגיה היא מיקום העומס קרוב ככל האפשר למרכז הכובד של האדם הנושא. בהמשך המחקר אנסה לבדוק אפשרויות ליישום המלצות אלו.
מחקר אחר התבצע בתחום על ידי 1987) Cook and Neomann). מטרת המחקר היא חישוב הפעילות השרירית באזור המותני בזמן עמידה, כאשר עומסים נישאים מלפנים ומאחור, ובדיקת פעילות שרירי הגב בצד העומס ובצד הנגדי. מטרה נוספת היא בדיקה האם קיימים הבדלים בין המינים בעומסים מסוימים או בצורות נשיאה שונות.
משתתפי הניסוי (מחציתם גברים ומחציתם נשים) בדקו כל אחד 4 שיטות נשיאה בהליכה כאשר הניסוי התבצע פעמיים. בפעם הראשונה העומס הווה 10% ממשקל גוף הנושא, ובפעם השניה העומס הווה 20% ממשקל גוף הנושא. לכל אחד מהמשתתפים הוצמדו אלקטרודות למדידת הפעילות החשמלית השרירית (EMG) תוך כדי הליכה.
שיטות הנשיאה שנבדקו:
1.	נשיאה צידית של מודל מזוודה כאשר הפעילות השרירית נמדדה בצד המזוודה
2.	נשיאה צידית של מודל מזוודה כאשר הפעילות השרירית נמדדה בצדה הנגדי
3.	נשיאה קדמית של מודל בעזרת הידיים
4.	נשיאה אחורית של המודל בעזרת תרמיל
מהמחקר עלה כי נשיאה על הגב בצורת תרמיל היא שיטת הנשיאה הדורשת מאמץ שרירי נמוך ביותר, ואילו נשיאת משא בשתי הידיים מקדימה דורשת מאמצים מרובים של שרירי הגב בשני הצדדים. נשיאת משקל ביד אחת מוסיפה א-סימטריה על העומס שעל עמוד השדרה ומפחיתה פעילות שרירים בגב מהצד הנושא, אך מעלה את פעילות השרירים בצד שאינו מועמס.
דעת החוקרים היא שההבדל הניכר שהתגלה בין נשיאה קדמית של נשים וגברים נובע כנראה מאופן ביצוע הניסוי. כל משתתפי הניסוי נדרשו לשאת את המטען הקדמי בגובה החזה, בעוד שלנשים מבנה החזה גורם להחזקת המטען במרחק גדול יותר מהגוף. החוקרים המליצו לחזור ולבדוק נקודה זו במחקר נוסף.
מחקר זה חשוב במיוחד מכיוון שהוא המחקר היחיד בו נעשתה השוואה בין נשים לגברים, למרות שההבדלים שנתגלו בין המגדרים מוטלים בספק לדעת החוקרים, ודורשים בדיקה נוספת. כמו כן מחקר זה רלוונטי במיוחד מכיוון שהמשקל שנישא על ידי המשתתפים בניסוי הוא משקל קטן יחסית ויכול לדמות משקל של תינוק, לעומת מרבית המחקרים האחרים בהם הנבדקים נושאים כמה עשרות קילוגרמים.
מחקר זה בדק מספר שיטות נשיאה שונות וגילה כי נשיאה קדמית בשתי הידיים דורשת מאמץ שרירים מרובים. המנשא אותו אני מבקשת להציע אמור לסייע בנשיאת משקל מקדימה (התינוק), תוך שחרור הידיים. המאמרinvestigation of letter-carrier satchels: Part I מתאר מחקר שהתבצע בקרב אוכלוסיית דוורים. מחקר זה הוא חלק ראשון מסדרה של 2 מאמרים והוא מתאר מחקר שטח, בעוד החלק השני מתאר ניתוח ביו-מכני במעבדה.
כל אחד מהדוורים שהשתתפו במחקר השתמש בארבעה טיפוסי ילקוטים:
A.	ילקוט עם רצועה אלכסונית רחבה שמחליפה את הרצועה הקיימת ותוספת של חגורת מותניים.
B.	טיפוס שונה של ילקוט צידי עם תמיכה של ריפוד עמוק ורחב בכתף וחגורת מותניים.
C.	ילקוט כפול שמתחבר לשתי רצועות כתפיים וחגורת מותניים. רצועות הכתפיים ניתנות לניתוק ומתאפשר שימוש רק בחגורת המותניים.
D.	ילקוט נוכחי סטנדרטי בעל כיס יחיד עם רצועת כתף אלכסונית בודדת.
בחלקו הראשון של המחקר התנסה כל דוור בשימוש בכל אחד מהתרמילים ודווח באמצעות שאלון על מידת הנוחות שלהם. התוצאות העלו העדפה ברורה באופן כללי לילקוט מטיפוס C מבחינת נוחות. המחקר העלה כי ריפוד הכתף של טיפוס B היה חלקלק ושאין די בעיצוב נוח, מכאן שיש גם לבדוק את רמת החיכוך של החומרים. טיפוס הילקוט הנוכחי נתפס כהכי פחות נוח.
מהמחקר עלה כי נשיאת משא באופן סימטרי באמצעות חגורת מותניים ותמיכה אופציונלית בכתפיים היא השיטה הנוחה ביותר. מסקנה זו חשובה להמשך המחקר ואתייחס אליה בתיכון המוצר העתידי.
 חלקו השני של המחקר  מתמקד בבדיקת ההשפעה הביו-מכנית של נשיאת ילקוטים: בדיקת העומסים על חגורת הכתפיים ועל עמוד השדרה תוך התמקדות בחוליות  L5 / S1. 
במחקר זה נבדקו במעבדה 20 משתתפים אשר צולמו בוידאו בעמידה (מצב סטטי) פעם אחת עם התרמיל ופעם אחת ללא. הכתפיים, המותניים, הברכיים והילקוט עצמו סומנו במרקר בולט, וכך ניתן היה להבחין בשינוי המנח עם וללא התרמיל. הנחת המחקר הייתה כי הניתוח הסטטי הוא מספיק קרוב למציאות מכיוון שהוא דומה לסוג העבודה שמבצעים הדוורים. בנוסף לצילום נבדקו הנתונים הבאים: לחץ על כף הרגל, לחץ על הכתף. כדי לחשב את כוחות הלחץ של החוליות L5 / S1 השתמשו במודל של Schults and Andersson (1981).
מתוצאות הניסוי עלה כי מבחינת עומס על הכתפיים ולחץ על החוליות שנבדקו בעמוד השדרה ניכר כי טיפוס ילקוט C הוא הנכון ביותר מכיוון שהוא מאפשר חלוקה מאוזנת יותר של העומס. בזמן הליכה הילקוט מאפשר יציבות גבוהה בגלל הרתימה הכפולה. חסרונו של טיפוס ילקוט C הוא במספר הרצועות שעלול להיות מסורבל בלבישה והסרה ומחמם בקיץ (מוגבל במעבר אויר). הילקוט מטיפוס B גרם לעומס בכתף ולתנועת יתר של המשתמש מכיוון שהוא נטה להחליק מהכתף, והמשתמשים ניסו לפצות על נטיית התרמיל ליפול בעזרת מנח גוף לא טבעי. נמצא כי חלק מהילקוטים אינם מתאימים לכלל האוכלוסייה מבחינת מידות והוצעו מידות חדשות לאנשים שמידותיהם חריגות.
גם בבדיקת המעבדה עלה כי אותו טיפוס ילקוט המאפשר חלוקה מאוזנת של העומס באמצעות חגורת מותניים ורתימה כפולה הוא הנכון ביותר ובכך מחזק את המסקנה מחלקו הראשון (הסובייקטיבי) של המחקר.
מחקר זה מתמודד עם בעיה של נשיאת משקל באזור האגן תוך כדי קשר עין וגישה מתמדת למטען – תכונות חשובות גם למנשא תינוק. חסרונותיו של התרמיל שהתגלה כנוח ביותר הם סרבול בלבישה ומעבר אויר מוגבל נכונים גם הם לגבי חלק ניכר מהמנשאים לתינוקות.
Legg and Mahanty במאמרם ערכו השוואה בין חמש שיטות נשיאה הן באמצעות מדדים פיסיולוגיים והן באמצעות בדיקת תגובה סובייקטיבית של המשתתפים בניסוי.
השתתפו בניסוי 5 גברים בריאים. כל משתתף הלך במשך שעה על הליכון בתנאי מעבדה, פעם אחת ללא עומס ובשאר הפעמים עם עומס של 35% ממשקל גופו בחמש מתודות הנשיאה שנבדקו. נמדדה צריכת החמצן, קצב פעימות הלב ובסוף הניסוי חולק שאלון סובייקטיבי בין המשתתפים.
אופני הנשיאה שנבדקו:
1.	העומס כולו בתרמיל גב תקני של צבא אנגליה עם שלד מתכת
2.	העומס כולו בתרמיל גב תקני של צבא אנגליה ללא שלד מתכת
3.	מחצית מהעומס בתרמיל גב עם שלד מתכת ומחצית ממנו בחגורת מותניים
4.	מחצית מהעומס בתרמיל גב עם שלד מתכת ומחצית בתיק קדמי בגובה החזה
5.	העומס פוזר כולו סביב המותניים באמצעות מעיל ייעודי
בכל המדידות הפיסיולוגיות לא נצפו הבדלים סטטיסטיים ניכרים בין שיטות הנשיאה השונות. לעומת זאת, בשאלון הסובייקטיבי הייתה העדפה ברורה לשיטה מס' 4 ואחריה שיטה מס' 5. מסקנת החוקרים היא שהשאלון הסובייקטיבי מצביע על כך שקיים הבדל פיסיולוגי בין השיטות, אולם המדדים שנבחרו במחקר זה אינם יכולים להצביע על ההבדל. המחברים ממליצים על המשך מחקר באמצעות ניתוח ביו-מכני ומדידות EMG.
גם במחקר זה עולה כי שיטת השק הכפול מועדפת על פני שאר השיטות.
החוקרים ממליצים על מדידת EMG כמדד נכון ביותר למאמץ הנגרם מנשיאת משא.
הספרות הקיימת על נשיאת משא בתרמיל מנקודת מבט פיסיולוגית, ביו-מכנית ורפואית. המאמר כולל עצות פרקטיות לשיפור הנשיאה.
סיכום האספקטים הפיסיולוגיים שנבדקו:
מיקום העומס קרוב ככל שניתן למרכז הכובד של הגוף דורש מחיר אנרגטי נמוך, כאשר המשקל נישא על החלק העליון של הטורסו . שיטת השק הכפול מצוינת במאמרים רבים כחסכונית יותר באנרגיה מאשר תרמיל הגב. בהשוואה בין תרמיל הגב ושיטת השק הכפול עולה כי למרות ששיטת השק הכפול נוחה, תרמיל הגב מאפשר גמישות רבה יותר. השק הכפול יכול להגביל את התנועה, להגביל את שדה הראיה הקדמי, ולהקשות על רתימה והסרה. כמו כן עלולה להיווצר בעיה של חוסר אוורור. יתכן שעיצוב נכון יכול להתגבר על חלק מהבעיות הללו.
סיכום האספקטים הביו-מכניים שנבדקו:
ישנם מצבים בהם בנשיאת משא קל, ה- EMG (פעילות חשמלית של השרירים) למעשה יכול להיות נמוך יותר מאשר ללא נשיאת המשקל. העניין מוסבר בשינוי במרכז הכובד של החלק העליון של הגוף עם תרמיל קל לעומת מרכז הכובד ללא התרמיל.
שלד של תרמיל וחגורת מותניים יכולים להעביר חלק ניכר מהעומס מאזור הכתפיים לאזור הירכיים. תרמיל ללא שלד תורם לפעילות מוגברת של שרירי הטרפזיוס לעומת תרמיל עם שלד וחגורת מותניים.
בעיות רפואיות שנבדקו:
יבלות
שברי הליכה
כאבי ברכיים
פציעות של הגב התחתון
שיתוק מקומי
אי נוחות ועייפות מקומית במהלך נשיאת משא
כאשר עיקר העומס נישא על המותניים דווח על פחות תופעות אי נוחות מאשר עומס שנישא על הכתפיים.
מספר דרכים להקלה על נשיאת משא בתרמיל:
הפחתה בעומס הכללי
התאמת הציוד
שיפור ייצוג המשא
פעולות התורמות להפחתת פציעות אפשריות.
אחת מהשיטות להפחית את העומס היא להפחית את המשקל הנישא, בשל כך מומלץ לתכנן ציוד נשיאה קל משקל ככל האפשר בכדי לא להוסיף עומס נוסף.
תכנון אמצעי הנשיאה הוא בעל משמעות חשובה. בהשוואה לתרמיל, נשיאת משא בשיטת השק הכפול גורמת להוצאת פחות אנרגיה, פחות אי נוחות מקומית וצורת הליכה דומה לזו של ללא משא. לעומת זאת ישנן כמה בעיות פרקטיות בשיטת השק הכפול.
בעיצוב ילקוטים עולה כי שימוש בחגורת אגן מפחית את עייפות השרירים.
שימוש בשלד עם חגורת אגן מרופדת היטב כולל מספר יתרונות ביניהם הפחתת העומס על הכתפיים, הפחתת מספר הפציעות.
ציוד נשיאה המאפשר העברת העומס מאזור אחד של הגוף לאזור אחר בשעת הליכה בעזרת רצועות מתכווננות יכול להפחית את המאמץ בעזרת העברת חלק מהעומס לאזור אחר של הגוף.
לתנאי השטח השפעה ניכרת: בכבישים או דרכים סלולות היטב ישנה העדפה למיקום דברים כבדים בחלקו העליון של התרמיל בכדי לגרום ליציבה טובה יותר ולהפחית את האפשרות לבעיות בגב התחתון. בשטח לא חלק, חלוקה שווה של המשקל בתוך התרמיל תורמת יותר ליציבות.
המחקר אמנם עוסק בנשיאת תרמילים בלבד, אך נוגע באספקטים שמחקרים אחרים אינם מתייחסים אליהם. חלק ממסקנותיו אנסה ליישם:
•	הפחתת העומס על ידי תכנון ציוד נשיאה קל משקל ככל האפשר
•	שימוש בחגורת אגן המפחית את עייפות השרירים
•	שימוש בשלד עם חגורת אגן המפחית את העומס על הכתפיים
•	נשיאת עיקר העומס על המותניים הנוחה יותר מאשר נשיאתו על הכתפיים.
•	ציוד נשיאה המאפשר העברת העומס מאזור אחד של הגוף לאזור אחר בשעת הליכה בעזרת רצועות מתכווננות עשוי להפחית מאמץ.
מחקר נוסף המתמקד בתרמילי גב. מטרת המחקר היא בחינת קונפיגורציות שונות של תרמילי גב ביחס לירידה בביצועי הגוף. הנחת המחקר היא שתצורה אופטימלית של תרמיל גב תהיה זו שלא תשנה את מיקום מרכז המסה של הגוף כלומר שמרבית המשקל יהיה מפוזר סביב האגן.
נבדקו 10 חיילים, כל חייל השתמש ב- 10 שיטות נשיאה שונות. העומס פוזר באמצעות מערכת חגורות עם משקולות בדיל. החוקרים הפרידו בין מסה לבין נפח חסר משקל של גוף נישא.
שיטות הנשיאה שנבדקו:
1.	מערכת החגורות
2.	30 ליטר על הגב
3.	16 ק"ג על הגב התחתון
4.	30 ליטר על הגב + 16 ק"ג על הגב התחתון
5.	10 ליטר על החזה + 20 ליטר על הגב
6.	16 ק"ג משקל מפוזר סביב המותניים
7.	10 ליטר על החזה + 20 ליטר על הגב + 16 ק"ג משקל מפוזר סביב המותניים
8.	16 ק"ג משקל על הגב העליון
9.	30 ליטר על הגב + 16 ק"ג משקל על הגב העליון
10.	16 ק"ג משקל מפוזר סביב המותניים ותלוי באמצעות רצועות מהכתפיים.
כל החיילים שהשתתפו בניסוי ביצעו סט של פעילויות שברוב הזמן שימש בתור מדד לביצועים. בין הפעילויות בוצע מסע של שעה שבסופו נשאלו החיילים באמצעות שאלונים על מידת עייפותם ותחושותיהם.
באופן ממוצע ירידה הכי קטנה בביצועים נמדדה כאשר המסה הייתה מפוזרת סביב המותניים. החוקרים נכחו שהשפעת אופן פיזור הנפח על הירידה בביצועים פחותה בהרבה מהשפעת אופן פיזור המסה.
באמצעות ניתוח סטטיסטי של תוצאות הניסוי הגיעו החוקרים לנוסחה אלגברית להערכת מידת הירידה בביצועים (LP) כתלות במשקל (W) המתווסף ובנפח (V) המתווסף לגוף. הנוסחה: LP=1.07*W+0.2XV הירידה בביצועים נמדדת באחוזים. החוקרים בדקו את הנוסחה אל מול תוצאות של ניסויים אחרים ובכך אימתו אותה.
פיזור נכון של נפח ומשקל יכול לתרום בצורה משמעותית לכושר התנועה. מסקנה נוספת היא כי ניתן להפריד בין חלוקת משקל לבין חלוקת נפח ולהתייחס לכל אחד מהם כגורם עצמאי.
החוקרים ממליצים להעמיס את מרבית המסה סביב המותניים. האגן עמיד יותר לנשיאת מסה לטווח רחוק, ואף פחות רגיש סובייקטיבית מאשר הכתפיים.
המחקר מספק נוסחה לפיה ניתן למעשה לחשב סכמתית עבור ההורה את הירידה בביצועיו כתוצאה מנשיאת משקל התינוק. בכוונתי להתייחס בהמשך המחקר להמלצה להעמיס את מרבית המסה סביב המותניים.
לסיכום, מתוך כל המאמרים הנסקרים בתחום נשיאת משאות, להלן המסקנות המעשיות הרלוונטיות לתיכון עתידי של מנשא תינוק:
•	נשיאת משא בשתי הידיים מקדימה דורשת מאמצים מרובים של שרירי הגב
•	מיקום העומס קרוב ככל שניתן למרכז הכובד של האדם הנושא דורש מחיר אנרגטי נמוך יחסית
•	כאשר עיקר העומס נישא על המותניים מדווח על פחות תופעות אי נוחות מאשר עומס שנישא על הכתפיים.
•	שלד של תרמיל וחגורת אגן יכולים להעביר חלק ניכר מהעומס מאזור הכתפיים לאזור הירכיים, להפחית את עייפות השרירים והפוטנציאל לפציעות.
•	ניתן להפחית העומס על ידי תכנון ציוד נשיאה קל משקל ככל האפשר
•	שיטת השק הכפול היא השיטה המומלצת ביותר בשל חלוקת המשקל בקרבת מרכז הכובד של הגוף, וחסכון באנרגיה. חסרונות השיטה הם הגבלת יכולת התנועה, הגבלת שדה הראיה הקדמי, קושי ברתימה והסרה ובעיית אוורור. עיצוב נכון יכול להתגבר על חלק מהבעיות.
שימוש בחגורת בטן
חגורת בטן אלסטית היא מוצר קיים בשוק הנמכר כאביזר מסייע בהתמודדות עם נשיאת משאות. תפקיד החגורה הוא לתמוך בשרירי הגב התחתון ולסייע ליציבותו. באופן עקרוני יכולה חגורה מסוג זה להשתלב במנשא עתידי כאמצעי מסייע. המחקרים הבאים מתמקדים בבדיקת רמת האפקטיביות של חגורת בטן כמפחיתת עומסים.
Hansson, Magnusson and Pope ערכו מחקר שמטרתו קביעת ההשפעה של חגורת תמיכת גב על פעולת שרירי הגב התחתון והעומס הכללי על אזור המותניים.12 נבדקו במחקר. המשתתפים בריאים וללא היסטוריה של כאבי גב. הנבדקים חולקו לשתי קבוצות כאשר שתי הקבוצות ביצעו פעולות הרמת משא עם וללא חגורה לתמיכת הגב. בתום הניסוי נערך בין המשתתפים שאלון סובייקטיבי קצר על תחושותיהם לגבי שימוש בחגורת התמיכה.
מהניסוי עלה כי השימוש בתמיכת הגב אכן הפחית את הפעילות השרירית באזור הגב התחתון, וכן המשתתפים הביעו גם הערכות סובייקטיביות שהחגורה אכן תרמה להקלה בנשיאה. במאמר זה נסקרו מחקרים רבים אחרים בנושא התרומה של חגירת תמיכת גב לשיפור ביכולת הנשיאה, ומציין כי קיים חוסר מובהקות במסקנות המחקרים שנעשו בנושא.
מחקר זה נחלק למחקר אובייקטיבי ומחקר סובייקטיבי ממנו עולה כי שימוש בחגורת תמיכת גב בעת נשיאת משאות אכן מסייע, אם כי מאמרים אחרים שנסקרים בו אינם מעלים מסקנה חד משמעית בנושא.
  במחקר נוסף בנושא בדקו את השפעות חגורת בטן על יציבות עמוד השדרה הנובעת מפעילות שרירי האזור המותני, את ההשפעה של חגורת הבטן
ובחנו האם ניתן לחזות את היציבות האפקטיבית של עמוד השדרה על פי היציבות האקטיבית ומצב החגורה.
מאמר נוסף השתמש בשיטת מחקר המתבססת על מודל מתמטי של Cholewicki שממדל את היציבות האקטיבית והאפקטיבית של עמוד השדרה.
ממסקנות המחקר עולה כי לא נצפתה כל השפעה של חגורת הבטן על היציבות השדרתית הנובעת מפעילות שרירית, באף כוון ובאף עומס. חגורת הבטן תרמה להפחתת הפעילות החשמלית של השרירים סביב עמוד השדרה אך לא הייתה לכך השפעה על הלחץ ב-L4/L5.
במסגרת הדיון תואר מחקר של Reddell et al אשר בחן תופעות ארוכות טווח של שימוש בחגורת בטן. בניסוי זה בחנו שימוש של חגורת בטן על 842 פועלי העמסה בשדה התעופה לאורך 8 חודשים. תוצאות הניסוי העלו כי החגורה לא תרמה לירידה במספר פגיעות הגב במהלך השימוש בה. לאחר סיום הניסוי נצפתה עליה במספר פגיעות הגב - עובדה שמצביעה כנראה על סימנים להחלשות של שרירים.
מהמחקרים שנסקרו ניתן להסיק כי השפעתה של חגורת בטן אלסטית על נשיאת משאות אינה חד משמעית כך שאין הכרח להתייחס בהמשך העבודה לחגורת בטן כאמצעי לסיוע בנשיאה.
היבטים אורטופדיים של התינוק הנישא
ההיבטים הרפואיים בנשיאת תינוק מנקודת מבט התינוק טרם נחקרו באופן מדעי. המידע המופיע בפרק זה עלה ברובו משיחות עם שלושה רופאים בכירים בארץ בתחום אורטופדיה: ד"ר רון למדן - אורטופד ילדים בכיר ביה"ח הדסה עין כרם, פרופ' יעקב נרובאי - מנהל מח' אורטופדית ביה"ח תל השומר, פרופ' חיים שטיין- לשעבר ראש מח' אורטופדית ביה"ח רמבם.
באופן כללי, הדעה הרווחת היא כי תינוקות בעולם המערבי אינם מבלים מספיק זמן במנשא על מנת שתתקיים השפעה על מערכת השלד, וזאת בניגוד לאוכלוסיות אחרות בעולם.
בנשיאת תינוק חשוב לספק תמיכה בשלושה אזורים:
1.	תמיכה בראש התינוק
2.	תמיכה בגב התינוק
פיסוק ירכי התינוק
1.	תמיכה בראש התינוק
מנשא תינוק צריך לתת מענה לצניחת הראש – שרירי הצוואר אצל תינוקות קטנים אינם חזקים דים ויש צורך לתמוך בראשם עד לשלב בו הם מספיק יציבים ומסוגלים לשאת את משקל הראש בעצמם. תמיכה בראש תבוא לידי ביטוי על ידי החזקת צוואר התינוק בקו ישר כהמשך לעמוד השדרה שלו.
2.	תמיכה בגב התינוק
הגב של התינוק אינו חזק דיו וזקוק לתמיכה. תמיכה בגב התינוק צויינה כחיונית במנשא, אם כי מיקומה לא הוגדר באופן ברור. על פי פרופ' שטיין - יש להחזיק תינוק כך שגבו זקוף, הוא נתמך במפשעות, באגן ובבתי השחי.
3.	פיסוק ירכיים
אחת התופעות הנפוצות באורטופדיית תינוקות היא נקעים ופריקות של מפרק הירך (DDH) . Developmental Dysplasia of the Hip הינו מצב בו פרק הירך בילוד אינו תקין. באופן רגיל, ראש עצם הירך עגול ונמצא במגע עם שקע תואם באגן. אם הצורה או המגע בין שתי העצמות נפגם, התפתחותן איננה תקינה, ופרק הירך שאמור לשאת את מירב משקל האדם לא יתפקד באופן נורמלי (למדן רון, 2001). קיימות תיאוריות רבות לגבי הגורמים ל DDH וביניהן תנוחת העובר והצפיפות ברחם, היבטים תורשתיים ועוד. הגורם למצב אינו ידוע בוודאות.
הטיפול ב DDH נקבע לפי גיל הילד. מגיל חודש ועד גיל חצי שנה ניתן ניתן עדיין להחזיר את הפרק למקומו. הטיפול הנפוץ בתופעה הוא על ידי ריתמת פבליק (Pavlik Harness) שהינה רתמה המורכבת מסדרת רצועות, המחזיקה את הפרק במקומו עד שהרקמות הרכות סביב הפרק חזקות דיין ומספקות יציבות לפרק. הרתמה מייצרת מפתח של כ- 100 – 110 מעלות בין שתי הרגליים. על פי עמדת הרופאים שרואיינו, כאשר אין פיסוק בין הירכיים הסיכוי לפריקות ירך גבוה יותר. אין כל המלצה בנוגע לגודל הפיסוק.
נערכו בעבר תצפיות על אוכלוסיות המשתמשות במנשאים לאורך מרבית שעות היום (שכן האם עובדת כאשר היא נושאת את התינוק) כגון האינדיאנים ושבטים אפריקאים. המסקנה העיקרית הייתה שכאשר המנשא מחזיק את הילד בפיסוק ירכיים שכיחות פריקות פרק הירך קטנה משמעותית יחסית לאלו המוחזקים עם הרגליים מוצמדות זו לזו (למדן רון, 2001).
בעיני הרופאים עמם שוחחתי (ד"ר למדן רון, פרופ' נרובאי יעקב, פרופ' שטיין חיים) אין משמעות לתנוחת נשיאה כזו או אחרת אם כי יש להקפיד במנח נכון של תינוק לא להקדים את שלבי ההתפתחות הטבעיים שלו. כלומר - אין להושיב תינוק שאינו יושב בכוחות עצמו, ויש להקפיד על קיום התמיכות הנדרשות.
סיכום ההיבטים האורטופדיים כפי שעלו מראיונות הרופאים: בכדי למנוע נזק לשלד התינוק בעת נשיאתו יש לספק תמיכה בשלושה אזורים: בראש התינוק עד אשר שרירי הצוואר חזקים דיים, בגב התינוק, ויש לדאוג כי יישמר פיסוק כלשהו בין רגלי התינוק, אשר יכול לסייע במניעת בעיות פריקת עצם הירך.
בטיחות מנשאים
היבטי הבטיחות של מוצרי תינוקות נחשבים רגישים ביותר. בעולם מתקיימת תקינה מפותחת למוצרי תינוקות ורבים מהם נושאים תו תקן. התקן מגדיר דרישות בטיחות של מוצרים וכן מתודות לבדיקה. התקן היחיד הקיים בעולם כיום למנשאי תינוק הוא תקן בטיחות של האיחוד האירופי משנת 1998.
CEN - מכון התקנים האירופי (1998) פרסם תקן המגדיר דרישות בטיחות ומתודות לבדיקה של מנשא לתינוק, המחובר לחלקו העליון של גוף המבוגר, ומאפשר תנועת ידיים חופשית בשעת עמידה והליכה.
הגדרות המוצר על פי התקן:
•	מתלה (Sling) - פריט לנשיאת תינוקות צעירים לצד החלק העליון של הגוף, כאשר ציר הסימטריה של הילד אינו מקביל לציר הסימטריה של המבוגר.
•	מנשא קדמי (Front Carrier) - פריט לנשיאת תינוק, לרוב בניצב, על החלק הקדמי של גוף המבוגר, כך שציר הסימטריה של הילד מקביל לציר הסימטריה של המבוגר.
•	מנשא גב (Back Carrier) - פריט לנשיאת תינוק, לרוב בניצב, על החלק האחורי של גוף המבוגר, כך שציר הסימטריה של הילד מקביל לציר הסימטריה של המבוגר.
•	רסן (Restraint) - רצועות וחגורות - מערכת רתימה לנשיאה בצמוד, חגורות או רצועות המותאמות למנשא לתינוק למטרת אבטחת התינוק לחלקו העליון של גוף המבוגר.
•	מערכת ריסון (Restraint system) - הרכב של רצועות רתימה וחגורה המותאמים לרוב למנשא תינוק במטרה לרסן את הילד הנמצא בתוך המנשא.
דרישות הבטיחות שמגדיר התקן:
(עבור כל דרישה מוגדרת גם מתודת בדיקה)
•	דרישות לגבי חומרים
•	דרישות הקונסטרוקציה
•	דרישות לגבי חלקים זזים
•	נגישות מילויי ספוג
•	דרישות של מערכות החיבור של מנשא לתינוק
•	יעילות של הרתמות האינטגרליות
•	תומך ראש
הגדרות נוספות שמופיעות בתקן:
•	הגדרות אריזה
•	הגדרות הסימון
•	הגדרת כיתוב וגרפיקה להוראות השימוש
•	הגדרת מידע לרכישה
התקן הוא מסמך רשמי המגדיר את דרישות הבטיחות של מנשא לתינוקות ואת מתודת הבדיקה עבור כל אחת מהדרישות. כמו כן מגדיר התקן בצורה מסודרת את טיפוסי המנשאים. חשוב ביותר שתיכון מנשא העתידי יתחשב בדרישות תקן הבטיחות.
השימוש במנשא כגורם תורם להתפתחות התינוק
המחקרים היחידים שבוצעו בנושא נשיאת תינוקות מתייחסים להיבטים פיסוכולוגיים והתפתחותיים של שימוש במנשא. שני המחקרים הבאים - האחד אנתרופולוגי והשני ניסויי, מתייחסים לנשיאת תינוק במנשא כגורם התורם להתפתחות התינוק, ולהיקשרות של האם לתינוקה.
גי'ן לידלוף בספרה עקרון הרצף (1997) מתארת מחקר אנתרופולוגי שערכה כאשר חיה במשך שנתיים ביחד עם שבט היקואנה האינדיאני ביערות ונצואלה. לידלוף חקרה את אורח חיי האינדיאנים והדרך בה גדלים ילדי שבט היקוואנה. בעקבות מחקר זה פיתחה לידלוף תפיסה משלה על טבע האדם היא תאוריית הרצף (1975 Concept Continuum).
הנחת המחקר של לידלוף היא שטבע האדם אחד הוא על פני כל כדור הארץ, ולפיכך היא מנסה להבין בספרה מהם ההבדלים המהותיים באופן גידול הילדים בין האדם המערבי
לידלוף מצאה שיש הבדל בולט בין התנהגות תינוקות היקוואנה הנישאים במנשא בחודשים הראשונים לחייהם, לבין התנהגות התינוקות המערביים המבלים בתקופה המקבילה רוב זמנם בבידוד פיסי. תינוקות היקוואנה רכים, קל לטפל בהם והם אינם מתנגדים שיחזיקו אותם או יישאו אותם בכל תנוחה שהיא. לעומתם, תינוקות מערביים בועטים ברגליהם, מנופפים בזרועותיהם ומקשיחים את גבם בקשת מתוחה. הם מתפתלים ומתמתחים בעריסה ובעגלה, כל זאת על מנת לשחרר את המתח שהצטבר בגופם כתוצאה משעות של חוסר תנועה.
לידלוף טוענת כי נשיאת תינוק במנשא בששת עד שמונת חודשי חייו הראשונים תחזק את ביטחונו העצמי ותניח את היסודות להפיכתו לאדם חברותי, בלתי תובעני, תורם וחיובי. היא מאמינה כי אם שתתחיל לשרת את הרצף של תינוק (ובכך גם לשרת את הרצף שלה כאם), יתחזק בה האיסטינקט הטבעי שלה, שבדרך כלל סובל בחברה המערבית מבלבול תרבותי.
הספר מתאר מחקר אנתרופולוגי יחיד מסוגו המתרכז באופן גידול התינוקות ובין השאר באופי נשיאתם. המסקנה כי שימוש במנשא תינוק בחודשי החיים הראשונים הוא בעל משמעות רבה, מחזקת את חשיבות נושא המחקר. 
עסקו גם הם בהשפעה ההתפתחותית של נשיאת תינוק Anisfeld, Casper et al
במנשא. מטרת מחקרם היא בדיקה האם נשיאת תינוקות מעודדת היקשרות - האם ריבוי מגע פיסי, שנגרם באופן מכוון, יעודד תגובה אימהית חזקה יותר וקשר חזק יותר בין התינוק לאמו. הנחת המחקר היא כי נוכחות פיסית קרובה של התינוק יכולה להשפיע על האם ולהפכה ליותר מודעת וקשובה לצורכי התינוק. האם יכולה לזהות סימני רעב או אי נוחות אצל תינוק שנמצא במנשא בקלות רבה יותר מאשר אצל תינוק הנמצא בעגלה ומרוחק ממנה.
כמות המגע הפיסי בין האמהות לתינוקות נמדדה ע"י חלוקה לשתי קבוצות: קבוצה שקיבלה מנשאים רכים (המאפשרים מגע פיסי) וקבוצה שקיבלה מושבים קשיחים המאפשרים פחות מגע פיסי. בין שתי הקבוצות נערכה השוואה ע"י תצפיות ומדידה של תגובה לאם והיקשרות אליה.
המחקר הצביע על קשר בין מגע פיסי, שהתבצע באמצעות נשיאת תינוק במנשא רך, לבין אופי ההיקשרות בין תינוק לאם. האינטראקציה החדשה שניתן לה עידוד במסגרת המחקר השפיעה על ההתנהגות הן של התינוקות והן של האמהות. האמהות הפכו למגיבות באופן מיידי יותר לתינוקותיהן, והתינוקות שנישאו במנשא רך, פיתחו מערכת קשר מבוססת וחזקה עם האמהות.
מחקר זה מומן על ידי חברת Snugli המייצרת מנשאים לתינוקות. מהחיפוש שערכתי עלה כי זהו הניסוי היחיד שנעשה עד כה בנושא, וממנו עולה כי שימוש במנשא רך עשוי להיות בעל השפעה על הקשר בין התינוק לאמו. המחקר מצדיק את העיסוק בנושא ומצביע על חשיבותו.
שני המחקרים הנ״ל מתארים השפעות חיוביות של נשיאת התינוק - הן על האם והן על התינוק. אותן השפעות חיוביות מצדיקות חקירה והעמקה בתחום.
הצגת מנשאים מובילים בשוק
שוק מוצרי התינוקות מכיל מגוון מנשאים שונים המוצעים למכירה בחנויות, דרך האינטרנט ודרך מפיצים פרטיים. ניתן לחלקם לשלוש קבוצות עיקריות: מנשאי תרמיל, מנשאי קשירה ומנשאי אלכסון. להלן מופיעה סקירה של מבחר מהמנשאים הנפוצים והמובילים בשוק.
תאור: מנשא סימטרי עשוי משלוש יחידות המחוברות זו לזו בעזרת אבזמים: מושב לתינוק, מערכת רתימה לכתפיים, אזור תמיכה לגב
מיועד לגיל / משקל: 3.5-12 ק"ג
תנוחות נשיאה אפשריות:
ישיבה בחזית עם הפנים להורה במנח סימטרי
ישיבה בחזית עם הפנים החוצה
יתרונות:
קל משקל
לבישה והסרה קלה
הכנסה פשוטה של התינוק לתוך המנשא
תמיכה בגב התחתון
חסרונות:
בעיית בטיחות- התינוק יושב על אבזם (החברה נתבעה בעבר עקב תאונות)
עיקר העומס על הכתפיים
תאור: מנשא סימטרי עשוי יחידה אחת המבוסס על מושב לתינוק, שתי רצועות כתפיים וחגורת תמיכה בגב התחתון הכוללת גם כיס לנשיאת ציוד נוסף
מיועד לגיל / משקל: 3-12 ק"ג
תנוחות נשיאה אפשריות:
ישיבה בחזית עם הפנים להורה במנח סימטרי
ישיבה בחזית עם הפנים החוצה
ישיבה על גב ההורה במנח סימטרי
יתרונות:
חגורת אגן רחבה המסייעת לחלוקת משקל נוחה
לבישה והסרה קלה
הכנסה פשוטה של התינוק לתוך המנשא
פתח לנידוף זיעה
כיסים לנשיאת ציוד נוסף
חסרונות:
עיקר העומס על הכתפיים
תאור: מנשא סימטרי עשוי יחידה אחת המורכב ממושב תינוק, שתי רצועות כתפיים שהופכות גם לחגורות רתימה ונקשרות מאחורי הגב.
מיועד לגיל / משקל: מינימום 2.5 ק"ג
תנוחות נשיאה אפשריות:
ישיבה בחזית עם הפנים להורה במנח סימטרי
ישיבה בחזית עם הפנים החוצה
ישיבה על גב ההורה במנח סימטרי
ישיבה על מותן ההורה
יתרונות:
חגורת אגן רחבה המסייעת לחלוקת משקל נוחה
מבוסס על חיבורי קשירה ולא על אבזמים
חסרונות:
לבישה והסרה מורכבת עיקר העומס על הכתפיים
תאור: יריעת בד באורך 5 מטרים וברוחב 0.5 מטרים המאפשרת קשירה במגוון אפשרויות
סביב הגוף ומגוון תנוחות רחב לנשיאת התינוק
מיועד לגיל / משקל: ללא הגבלות גיל ומשקל
תנוחות נשיאה אפשריות:
ישיבה בחזית עם הפנים להורה
ישיבה בחזית עם הפנים החוצה
ישיבה על גב ההורה במנח סימטרי
ישיבה על מותן ההורה
עירסול
ישיבה בחזית עם הפנים להורה במנח א-סימטרי
ישיבה על גב ההורה במנח א-סימטרי
יתרונות:
חלוקת משקל נוחה
מגוון רחב של תנוחות נשיאה
יכולת כוונון לכל משתמש
אפשרות לכיסוי ראש התינוק
חסרונות:
כבד משקל ומסורבל
לבישה והסרה מורכבת
חימום יתר
תאור: מנשא מסורתי א-סימטרי עשוי יריעת בד אחת מרופדת בשני צדיה. שני קצוות היריעה מתחברים זה לזה בעזרת מחבר טבעות המאפשר כוונון. המנשא מונח על אחת הכתפיים ונרתם לגוף באלכסון.
מיועד לגיל / משקל: ללא הגבלות גיל ומשקל
תנוחות נשיאה אפשריות:
ישיבה על גב ההורה במנח א-סימטרי
ישיבה על מותן ההורה
עירסול
ישיבה בחזית עם הפנים להורה במנח א-סימטרי
יתרונות:
לבישה והסרה קלה
כוונון פשוט
הכנסה פשוטה של התינוק לתוך המנשא
חסרונות:
חלוקת משקל א-סימטרית
בעיית בטיחות - התינוק אינו רתום ויכול ליפול בקלות
תאור: מנשא א-סימטרי מודרני עשוי יחידה אחת מרופדת. שני קצוות המנשא מתחברים זה לזה בעזרת אבזם המאפשר כוונון. המנשא מונח על אחת הכתפיים ונרתם לגוף באלכסון.
מיועד לגיל / משקל: גיל 0-18 חודש
תנוחות נשיאה אפשריות:
עירסול
ישיבה בחזית עם הפנים להורה במנח א-סימטרי
יתרונות:
לבישה והסרה קלה
כוונון פשוט
אפשרות לקשירת התינוק
כיסים לנשיאת ציוד נוסף
חסרונות:
חלוקת משקל א-סימטרית
תאור: מנשא א-סימטרי המורכב ממושב תינוק, חגורת אגן וחגורת כתפיים אלסונית הנתמכת
על כתף אחת
מיועד לגיל / משקל: החל מגיל 4 חודשים
תנוחות נשיאה אפשריות:
ישיבה בחזית עם הפנים להורה במנח סימטרי
ישיבה על גב ההורה במנח סימטרי
ישיבה על מותן ההורה
יתרונות:
חגורת אגן רחבה המסייעת לחלוקת משקל נוחה
כובע אינטגרלי
אפשרות למעבר בין תנוחות תוך כדי נשיאת התינוק
כיסים לנשיאת ציוד נוסף
חסרונות:
חלוקת משקל א-סימטרית
אינו מתאים לחודשי החיים הראשונים
פטנטים בתחום מנשאים רכים
מאגר הפטנטים של רשם הפטנטים האמריקאי מספק נדבך נוסף לידע בתחום מנשאי תינוק. מתוך מאגר זה מופיע להלן אוסף של פטנטים בעלי חידושים משמעותיים.
חדשנות הרעיון: מנשא ישיבה אלכסוני בעל תמיכה נוספת בכתף האיפסילטרלית.
חדשנות הרעיון: מנשא ישיבה בעל תמיכה של שתי זרועות קשיחות המחברות בין מושב התינוק לחגורת אגן מסיבית
תרשים 9: פטנט מס' D294,429
Figure 9: Patent no D294,429
מספר פטנט (ארה"ב): 6098856
Peter C. Reilly :שם הממציא
תאריך רישום: 8/2000
חדשנות הרעיון: מנשא ישיבה הרותם את התינוק במצב של ישיבה על כתפי המבוגר. המתקן נרתם למבוגר הנושא בהיקף הראש (קו המצח) ובבתי השחי
תרשים 10: פטנט מס' 6098856
Figure 10: Patent no 6098856
חדשנות הרעיון: מנשא ישיבה גמיש המאפשר כוונון של מושב התינוק במפתח הרגליים
ובאזור תמיכת הראש
חדשנות הרעיון: מנשא אלכסוני גמיש המאפשר תנוחות ישיבה ותנוחת עירסול. בעל גזרה המאפשרת תמיכה בשתי הכתפיים.
חדשנות הרעיון: מנשא סימטרי רך העשוי מערכת רתימה אחת, ומספר סוגים של מושב לתינוק הניתנים להחלפה ולשימוש על אותה מערכת רתימה.
חדשנות הרעיון: מנשא רך סימטרי נרתם לגוף הנושא באמצעות חגורת מותניים וחגורה רחבה נוספת המונחת בין הצוואר למתניים בצורה סימטרית. באותו מנשא ניתן גם לשאת תינוק במנח אלכסוני.
חדשנות הרעיון: מנשא עירסול אלכסוני המציע שיפור של תנוחת ישיבה באמצעות חורים לרגלי התינוק ותמיכה בגבו.
תארך רשום:
חדשנות הרעיון: מנשא סימטרי המאפשר תנוחות ישיבה מלפנים ועל הגב, וכן תנוחת עירסול.
סיכום סקר הספרות
מחקרים מעטים בוצעו בנושא העמסת משקל על גוף אדם מבוגר ומרביתם מתייחסים למשאות כבדים בהרבה ממשקל תינוק. פריסת המשקל סביב מרכז הכובד של הגוף באופן סימטרי, כך שמרבית המשקל נישא על ידי האגן, מסתמנת כמתודת הנשיאה המומלצת. טרם בוצע מחקר שבדק את ההשפעה הביו-מכאנית של נשיאת משקל תינוק בחזית הגוף.
חגורת תמיכה לאזור הבטן היא מוצר קיים בשוק המשווק כמסייע להקלה על עומס בנשיאת משאות. המחקרים שבוצעו בתחום מעלים כי השפעת החגורה אינה ברורה וחד משמעית וכי אינה בהכרח מסייעת בהקלה בעומס.
היבטים אורטופדיים כפי שעלו מראיונות של רופאי ילדים בכירים: בכדי למנוע נזק לשלד התינוק בעת נשיאתו יש לספק תמיכה בשלושה אזורים: בראש התינוק עד אשר שרירי הצוואר חזקים דיים, בגב התינוק, ויש לדאוג כי יישמר פיסוק כלשהו בין רגלי התינוק, אשר יכול לסייע במניעת בעיות פריקת עצם הירך.
מנשא תינוק הוא מוצר מורכב מבחינת היבטי בטיחות. תקן שהוציא מכון התקנים האירופאי מגדיר את דרישות בטיחות ומתודות הבדיקה עבור כל דרישה.
הרציונאל הנפשי והקוגניטיבי לעצם השימוש במנשא תינוק הוצג באמצעות שני מחקרים – האחד אנתרופולוגי והשני ניסוי מדעי. המסקנה העולה משניהם היא כי שימוש במנשא תינוק הוא בעל השפעה חיובית על התפתחות התינוק, ועל הקשר בין התינוק לאמו.
מתוך המבחר הרחב של מנשאי תינוק הקיימים בשוק, הוצגו בפרק המוצרים המובילים בהם נכללים הטיפוסים הבאים: מנשאי תרמיל, מנשאי קשירה ומנשאי אלכסון.
לימוד נוסף על פיתוחים חדשניים בתחום מתוך מאגר הפטנטים של רשם הפטנטים האמריקאי.
מטרות המחקר
הגדרת מערכת אפיונים למנשא שיענה על דרישות ביו-מכניות, דרישות תפקוד הנושא, ודרישות בטיחות:
דרישות ביו-מכניות - מינימום עומס נשיאה, בחינת ההשפעות על גוף הנושא, הגדרת מבנה ותמיכה נכונים לתינוק הנישא.
דרישות תפקוד הנושא - חופש פעולה בסדרת מטלות יומיות מוגדרת, מבנה ארגונומי בנשיאה ובשימוש במנשא, הפעלה פוזיטיבית של סגרי מנשא, ממשקי התאמה לנושא והתאמה לסביבת תפקוד מוגדרת, עמידה בדרישות אקלים מבלי לפגוע בנוחיות המשתמשים.
דרישות בטיחות - עמידה בתקן האירופאי לבטיחות מנשאי תינוקות.
מתודולוגיה
לצורך הגדרת מערכת אפיונים למנשא שיענה על דרישות ביו-מכניות, דרישות תפקוד הנושא, ודרישות בטיחות, נבחרו 2 הליכים מרכזיים: סובייקטיבי ואובייקטיבי.
מטרת ההליך הסובייקטיבי היא הבנת צרכי קהל היעד. הבנת אותם צרכים יכולה לסייע בהגדרת אפיוני מוצר נכון. חלק זה של המחקר כולל סקר בקרב משתמשי מנשא תינוק.
מטרות ההליך האובייקטיבי הן בניית כלי מדידה אחיד לפיו ניתן להעריך את איכויותיהם של מנשאים שונים, ובניית מדרג יחסי של פרמטרים המשפיעים על תיכון המוצר. ההליך האובייקטיבי של המחקר כולל בדיקת התאמה של מוצרים קיימים לדרישות בסיס, ובניית מדרג עדיפויות לאותן דרישות.
מתודולוגיה למחקר סובייקטיבי
בכדי לקבל תמונת מצב של צרכי השוק ממנשא תינוק בוצע סקר שדה בקרב הורים לתינוקות. השאלון הכיל מגוון שאלות בנושאי בטיחות, נוחות ההורה, נוחות התינוק, תפעול ושאלות כלליות נוספות.
מטרת השאלון: בדיקת שדה של עמדות משתמשי מנשא בנוגע לעיצוב המנשא
שאלת המחקר: מהם הקווים החשובים לתיכון קונספט למנשא תינוק נכון
עקרונות בבניית השאלון:
במחקר זה אני מבקשת לפתח רעיונות והשערות, ולאתר את המשתנים המשפיעים ביותר על תיכון מנשא תינוק.
זהו מחקר גישוש בתחום בו מוצגות שאלות מארבעה סוגים:
1.	קביעות/טענות בהן הנשאל מציין באופן מוחלט את מידת הסכמתו עם הקביעה - על פי סולם ליקרט. השאלות קצרות ומאפשרות לנסקר לנקוט עמדה בקלות, ומציגות בפניו את הנושאים השונים.
2.	שאלות סגורות בעלות מספר אפשרויות תשובה ללא סילום כלשהו. היתרון המרכזי בשיטה הוא העדפה חד משמעית של תשובה אחת ביחס לתשובות האחרות המוצעות.
3.	דירוג יחסי של תכונות. המרואיין מדרג תכונות מנשא על פי רמת חשיבותן. מכיוון שמרואיינים מתקשים לדרג מספר גדול של ערכים (בייט-מרום, צמח, 1986), הדירוג היחסי כולל רק מספר קטן של תכונות מרכזיות ובא כחלק משלים לדרוג המוחלט אשר מופיע בסעיף הקודם.
4.	שאלה פתוחה המאפשרת לנסקר להביע עמדה, או להתבטא בנושא בדרך שלא עלה בידיו לעשות במסגרת השאלון הסגור.
אוכלוסיית המטרה:
אוכלוסיית המטרה הינה הורים לתינוקות עד גיל שנה בישראל אשר התנסו בשימוש במנשא תינוק כלשהו. סקירת הורים לילדים גדולים יותר עלולה להטות את התוצאות בשל העובדה שהורים רבים שוכחים סיטואציה רחוקה ולא רלוונטית כנשיאת תינוק במנשא.
ההנחה היא כי הורים שלא התנסו בכלל בשימוש במנשא יתקשו לחוות דעה על חלק מהעמדות המוצגות בשאלון, והדבר יפגע במהימנות התשובות.
השאלונים הועברו בקרב אוכלוסייה ברמה סוציו-אקונומית בינונית-גבוהה ביישובים עירוניים וכפריים במרכז ובצפון הארץ.
מערך שיקולים אובייקטיביים לבדיקת מנשא תינוק
קבוצת התרשימים מס' 17-19 מהווים כלי לבדיקת מידת התאמת המוצרים הקיימים לדרישות בסיס. סיכום תוצאותיו יהוו ציון כללי של עמידת המנשא בפרמטרים הנבדקים.
הפרמטרים הקשורים במנשא תינוק נחלקים לשלושה ערוצי בדיקה:
1.	עמידת המנשא בדרישות ביו-מכניות
2.	בדיקת תפקוד המנשא בשלושה כוונים מרכזיים
3.	עמידת המנשא בדרישות בטיחות.
1.	דרישות ביו-מכניות:
גיל התינוק והשלב ההתפתחות׳
בחודשי החיים הראשונים גדלים תינוקות בקצב מהיר ביותר. תוך זמן קצר הם מכפילים ואף משלשים את משקל לידתם. צרכי התינוק וההורה מהמנשא משתנים בהתאם לגודלו של התינוק ולשלבי התפתחותו.
תקופת הנשיאה של התינוק נחלקת לשלושה שלבים על פי יכולת התנועה העצמית:
גיל לידה-זחילה
התינוק בשלב זה קטן ורך ואינו מסוגל לנוע בצורה עצמאית (מלבד התהפכות מצד לצד). התינוק עדיין קל משקל יחסית וקל לשאת אותו.
בתקופה זו יש משמעות רבה לנשיאת התינוק במנשא. השינוי בחייו של תינוק שרק נחלץ מרחם אמו קיצוני ביותר. המגע שבהצמדות לגוף האם, שמיעת רחשי גופה המוכרים והדופק שלה מהווים גורם מנחם (לידלוף, 1997).
תנוחות נשיאה
בשלב הראשון של החיים חשוב ליצור כמות מרובה של קשר עין ומגע פיסי בין התינוק להוריו (לידלוף, 1997). יש הממליצים לשאת את התינוק במנשא כאשר שטח המגע בינו לבין ההורה מקסימלי.
מנח עירסול (נשיאה אלכסונית) נחשב כזה הממשיך את תנוחת התינוק בבטן אמו ובשל כך מומלץ ליילודים על ידי התומכים בגישת עקרון הרצף.
גישה ההפוכה טוענת כי התינוק נחלץ מבטן אמו בכדי להפוך לאדם זקוף ועל כן יש לסייע לו ליישר את חלקי גופו באמצעות נשיאה בתנוחת ישיבה עם רגליים וידיים פרושות לצדדים (התינוק אינו מבצע את פעולת הישיבה בכוחות עצמו אלא רק נתמך באמצעות המנשא). מנשא טוב לתקופת החיים הראשונה יכלול את שני המנחים הללו.
מכיוון ששדה הראיה בגיל הראשוני מצומצם התינוק עדיין אינו מתעניין בסביבה המרוחקת אלא רק בסביבתו הקרובה, לפיכך אין צורך בשלב זה שהמנשא יכיל תנוחת נשיאה של התינוק עם הפנים החוצה.
תמיכה בתינוק
מנשא תינוק צריך לתת מענה לצניחת ראש התינוק עד לשלב ששרירי הצוואר חזקים מספיק ומסוגלים לשאת את משקל ראשו.
תינוקות רבים נולדים עם נטיה לנקעים ופריקות של מפרק הירך (DDH) . על פי עמדת רופאים שרואיינו לצורך עבודה זו, כאשר אין פיסוק בין הירכיים הסיכוי לפריקות ירך גבוה יותר. אין כל המלצה רפואית בנוגע לגודל הפיסוק.
תמיכה בגב התינוק נדרשת תמיד בכל מנח של נשיאה, מכיוון שזה עדיין חלש ואינו יציב.
תמיכה בהורה
התינוק קל משקל אם כי לנשיאה ארוכה חשוב שתהיה תמיכה ברמה סבירה. מבחינה ביו-מכאנית נקודות התמיכה העיקריות להורה צריכות להיות באזור המותניים והגב התחתון. התמיכה חשובה במיוחד לאם מכיוון שגופה בהתאוששות מהלידה.
גיל זחילה-עמידה
בתקופה זו התינוק מחפש תנועה עצמאית אם כי עדיין מבקש במקרים רבים מגע פיסי עם הוריו. בשלב זה התינוק מסוגל לנוע באופן מוגבל על פי רצונו. הוא נתפס כפחות שברירי, הוא מסוגל להחזיק את משקל ראשו וגופו יציב יותר. כמו כן התינוק כבד יותר, אם כי עדיין במשקל נוח לנשיאה. מרבית המנשאים לתינוקות המצויים כיום בשוק מתייחסים לתקופה התפתחותית זו.
תנוחות נשיאה
בשלב זה התינוק מתחיל להתעניין בסביבתו, ועל כן חשוב שתהיה במנשא אפשרות לישיבה עם הפנים החוצה כך שהתינוק יוכל להיחשף לגירויים השונים.
בשלב זה עדיין נוטים להשתמש בתנוחת עירסול למנוחה ולשינה, וכן בתנוחת ישיבה עם הפנים אל ההורה.
תמיכה בתינוק
תמיכת גב - רלוונטי לתינוק בכל גיל
פיסוק ירכיים - רלוונטי עד גיל שישה חודשים
תמיכה בהורה
התינוק כבד יותר מאשר בשלב הראשון, ואילו השימוש במנשא הולך ועולה, מאחר ויש תחושה כי התינוק כבר חזק יותר. עיקר התמיכה להורה צריכה להיות באזור המותניים והגב התחתון.
גיל עמידה-הליכה
בשלב זה מסוגל התינוק לנוע באופן עצמאי ולהגיע ממקום למקום לבדו, אם כי עדיין אינו ממוקד ויציב בתנועותיו. משקל גופו נעשה כבד ונשיאתו מעמיסה יותר.
תנוחות נשיאה
התינוק גדול יותר, וההורה שמבקש לשאתו נאלץ להתמודד עם עומס המשקל. תנוחת ישיבה על מותן ההורה כאשר רגל אחת של התינוק בחזית גופו ורגל שניה מאחוריו, היא תנוחה בה מקובל לשאת תינוק ללא מנשא. שימוש במנשא מסייע לנשיאה בתנוחה זו מאפשר להפחית את העומס על גוף ההורה. ישיבה עם הפנים אל ההורה למנוחה, או החוצה הן עדיין תנוחות נוחות לפרקי זמן לא ארוכים. תנוחת עירסול כבר אינה רלוונטית לגיל זה.
תמיכה בתינוק
תמיכת גב – רלוונטי לתינוק בכל גיל
תמיכה בתינוק בתנוחת ישיבה – תמיכה באגן ואפשרות לישיבה נוחה.
תמיכה בהורה
גם כאן חשובה במיוחד התמיכה להורה באזור המותניים והגב התחתון.
2.	דרישות תפקוד:
התאמת המנשא לייעודו
השימושים העיקריים במנשא נחלקים לשלושה: הליכה – טיול, סידורים- בבית ומחוצה לו, הרדמה והרגעת תינוק בוכה.
הליכה
נשיאת תינוק גם אם הוא קטן עדיין, בהליכה ממושכת מהווה עומס פיסי על הגוף. מנשא המשמש את ההורה בעיקר להליכה או טיול, צריך להתחשב בדרישות הביו-מכניות של נשיאת משאות על ידי אדם מבוגר.
תמיכה באזור הגב התחתון ובמתני ההורה תאפשר להעביר את העומס לאזור האגן והרגליים ובכך להפחית מהעומס על הגב אשר נוטה להיות רגיש במיוחד ולסבול מכאבים ועומסים. העברת העומס תאפשר לשאת את התינוק לאורך זמן ממושך ובמחיר אנרגטי נמוך יותר של ההורה.
סידורים
מנשא המשמש לפעולות קצרות צריך להצטיין באפשרות קלה ומהירה לרתום את המנשא לגוף ולהסירו מהגוף, וכן באפשרות קלה ומהירה להכניס את התינוק ולהוציאו מהמנשא.
הרגעה
מנשא המשמש בעיקר לפעולות הרגעת תינוק בוכה והרדמת תינוק, צריך להוות סביבה נוחה ונעימה לתינוק. מגע פיסי בין ההורה לתינוק מסייע בדרך כלל להרגעת התינוק. ניתן להניח כי גם תמיכה טובה לתינוק תסייע בייצור סביבה מרגיעה.
התאמת המנשא למשתמש העיקרי
אמא
במידה והמשתמש העיקרי במנשא הוא האם על המנשא להתאים באופן כללי למבנה גוף נשי של התרחבות מהמותניים ועד לאגן, ומבנה החזה.
יש אפשרות שהמנשא המיועד יתכוונן לכל המידות כולל מידות קצה, ואילו ישנה אפשרות למכור מנשא במידות בדומה לבגד המותאם בצורה יותר מדוייקת למשתמש. בכל מקרה, גם מנשא כזה צריך להיות מתכוונן במידה מסויימת בכדי להתאים את עצמו לשינויים בגוף ההורה. הדבר חשוב בעיקר אם מדובר באם, שהמנשא צריך להתאים לה כבר אחרי הלידה וגם לאחר השינויים במבנה גופה בשבועות שלאחר הלידה.
המנשא צריך להתאים גם לנשים במידות קצה - בעיקר בעייתי בטווחים התחתונים של נשים במידות קטנות במיוחד.
בתקופת החיים הראשונה של התינוק חל גם שינוי משמעותי אצל אמו. גוף האם אחרי הלידה משתנה ומצטמצם. במקרים רבים סובלת האם מספר שבועות מכאבים וקשיים בתפקוד, ולעיתים נמנעת משימוש במנשא. על כן חשובה ביותר תמיכה בגב התחתון של האם.
אבא
במידה והמשתמש העיקרי במנשא הוא האב. על המנשא להתאים באופן כללי למבנה גוף גברי של אגן ישר, התרחבות מהמותניים ועד כתפיים, ומבנה בית החזה.
המנשא צריך להתאים גם לגברים במידות קצה – בעיקר בעייתי בטווחים העליונים של גברים גבוהים ורחבים במיוחד.
התאמת המנשא לתנאי מזג האויר
חום
אחת הבעיות המרכזיות בשימוש במנשא תינוק, הבולטת במיוחד בישראל, היא בעיית הטמפרטורה.
התינוק עצמו מייצר חום סביבו, הצמדתו לגוף ההורה וחסימת מעברי האויר ביניהם באמצעות המנשא מייצרים סביבה עם נטיה להעלאת הטמפרטורה.
העלאת הטמפרטורה בקיץ בסביבת ההורה גורמת לאי נוחות ולהזעה, ואילו בסביבת התינוק מייצרת סביבה לא בריאה. לבעיה פתרון משני כוונים:
1.	שימוש במבנה המעודד נידוף זיעה ומעבר אויר.
2.	שימוש בחומרים בעלי יכולת בידוד גבוהה, המאפשרים מעבר נוזלים מסביבת העור החוצה.
קור
בתקופת החורף ובמדינות קרות יש צורך לשמור על סביבה עוטפת ומחממת לתינוק, כמו כן יש צורך להגן על התינוק מפני רוחות. במקרה זה יתכן והפתרון יהיה כיסוי חורף ייעודי.
3.	דרישות בטיחות:
עמידה בתקן בטיחות אירופי
תקן הבטיחות האירופי 13209 1998 ,CEN) prEN) מגדיר בצורה ברורה את דרישות הבטיחות ממנשא תינוק.אין זה תפקידו של הקונה לבדוק את עמידות המנשא בבדיקות התקן. הקונה צריך להקפיד כי המנשא שהוא קונה נושא את תו התקן.
בניית מדרג יחסי של פרמטרים באמצעות טכניקת AHP
בכדי להבין מהם הגורמים החשובים ביותר מתוך מערך הדרישות והשיקולים המורכב שהוצג, יש להגיע למדרג חשיבויות יחסי. לצורך בניית מדרג החשיבויות של מגוון הגורמים בחרתי להשתמש בשיטת Saaty, 1980) Analytic Hierarchy Process).
בתחילת Thomas L. Satty פותח ע"י (AHP) Analytic Hierarchy Process שיטת
שנות ה- 70. השיטה באה לסייע בקבלת החלטות בבעיות מורכבות והיא יושמה על ידי גופים רבים ביניהם ממשלות וראשי מדינות בתחומי טכנולוגיה, כלכלה, חברה ועוד. מטרת השיטה היא לאחד את תהליך דירוג הקריטריונים לבעיות ממגוון תחומים רחב. הנחת היסוד היא כי כל קבלת החלטה מתרחשת על בסיס יחסי לפיכך כל גורם נמדד יחסית לגורמים האחרים ולא באופן מוחלט.
הבעיה המשמעותית בקבלת החלטה היא כיצד לדרג מספר גדול של נתונים על פי סדר חשיבותם. חשיבות יחסית בדרך כלל נשקלת על סמך מספר קריטריונים המתייחסים לחלק או לכל הגורמים.
תהליך ה- AHP מבוסס על פרוצדורה של השוואת זוגות גורמים כאשר בסופו של דבר מגיעים למדרג יחסי של כל האפשרויות. בכדי לבצע את התהליך יש לפרק את הבעיה לכל מרכיביה, לסדר כל המרכיבים בסדר היררכי, להקצות ערכים מספריים לפי החשיבות היחסית של כל מרכיב אל מול כל מרכיב באותה רמה, ולבצע ניתוח מתמטי בכדי למצוא את המדרג האמיתי של כל הגורמים.
בכדי לדרג את כל הגורמים הקשורים למנשא תינוק באופן מדעי בחרתי להשתמש בשיטה זו, המאפשרת דירוג של קריטריונים בצורה מתמטית.
המשקל היחסי שנקבע במבחן של כל צמד קריטריונים זה מול זה, מבוסס על שני מקורות -ידע מקצועי וסקר שוק.
ידע מקצועי מורכב מידע מהספרות וידע של אנשי מקצוע מובילים בתחומים הרלוונטיים. חשיבותו של הידע המקצועי הוא לייצג פן אובייקטיבי במחקר אשר בו רמת ההתמחות היא גבוהה משל המשתמש הממוצע במוצר הנבדק.
סקר השוק ממנו נלקח המידע הוא החלק הסובייקטיבי במחקר זה. הסקר משמש כמקור מידע המייצג את דרישות השוק.
תהליך העבודה:
בניית מבנה היררכי
פיצול הבעיה לכל מרכיביה ורישום היררכי שלהם מאפשר לנו להבין כל חלק ולבחון את הקשרו.
חישוב דרגתו של כל מרכיב
באמצעות בניית סט מטריצות כל פרמטר בכל קטגוריה יבחן בצורה זוגית מול הפרמטרים האחרים. באופן זה ניתן לבחון עניינית ולקבוע סדר חשיבויות לגבי כל צמד החלטה. דירוג הקריטריונים במטריצות יתבצע כאמור על בסיס שקלול של ידע מקצועי וידע שוק.
מדרג הציונים (1980 ,Saaty):
1	- חשיבות שווה
3	– חשיבות בינונית
5	– חשיבות גבוהה
7	– חשיבות גבוהה מאוד
9	– חשיבות עליונה
2	, 4, 6, 8 – ערכי ביניים
המעבר מההשוואות של זוגות קריטריונים, למידרוג הקריטריונים כולם, מתבצע על ידי חישוב הוקטור העצמי המתאים לערך העצמי המקסימלי של המטריצה. שיטת ה-AHP מבטיחה שחשיבות הקריטריונים מתאימה לסדר המספרי של האיברים בוקטור העצמי. לצורכי אחידות, את ערכי הוקטור העצמי נהוג לנרמל כך שסכומם יהיה שווה ל- 1.
הניתוח המתמטי מבוצע באמצעות תוכנת Matlab.
ממצאים
בפרק זה יופיעו ממצאי הסקר, ותוצאות מיפוי הדרישות באמצעות טכניקת   AHP 
הסקר התבצע בקרב הורים לתינוקות שהתנסו בשימוש במנשא תינוק. הממצאים מכילים עמדות בנוגע לשימוש במנשא ותפקודו, כאבים ועומס כתוצאה משימוש במנשא, ועמדות כלליות של ההורים לגבי מנשאי תינוק. הורים לתינוקות הם קהל היעד של מנשא תינוק, ומטרת הסקר הייתה להבין וללמוד את צרכי קהל זה. התוצאות אפשרו להסיק מסקנות לגבי תיכון המנשא העתידי.
בחלקו השני של פרק הממצאים מופיעות תוצאות חישוב מדרג היחסים של הפרמטרים המכריעים לתיכון מנשא תינוק על פי טכניקת AHP. המסקנות בפרק זה כוללות המלצות בתחום הדרישות הביו-מכניות מהמוצר, דרישות התפקוד ודרישות הבטיחות.
ממצאי הסקר
בעיבוד נתוני השאלונים נעשה שימוש בשיטות הסטטיסטיות הבאות:
•	סטטיסטיקה תאורית: ממוצעים, חציונים, סטיות תקן, טווחים (מינימום ומקסימום) ושכיחויות
•	בדיקת קשר בין משתנים קטגוריים: בניית טבלת סמיכויות ושימוש במבחן חי בריבוע
•	בדיקת קשר בין משתנים אורדינליים: חישוב מתאם ספירמן
מאפיינים דמוגרפיים
אוכלוסיית המחקר כללה הורים לתינוקות עד גיל שנה שהתנסו בשימוש במנשא תינוק. השאלונים הופצו בקרב נסקרים ברמה סוציו-אקונומית גבוהה מיישובים עירוניים וכפריים במרכז ובצפון הארץ. אוכלוסיית מחקר זו היא מגוונת ביותר.
הסקר כלל 128 משיבים מתוכם 31 גברים (24%), ו- 97 נשים (76%), מיישובים כפריים ועירוניים במרכז ובצפון הארץ.
64% מהנסקרים הם מאוכלוסייה עירונית, בעוד 36% מהנסקרים גרים בישובים כפריים.
בפרק זה מופיעות עמדות ההורים הקשורות לתנוחות נשיאה, שימוש במנשא, מאפיינים הקשורים לתפקוד המנשא וביצועיו. כמו כן מופיעים בפרק הממצאים הקשורים למאפיינים ביו-מכניים של נשיאת תינוק, כפי שהם עולים מתשובות ההורים בנושאים: אזורי כאב, עומס ותמיכה.
תנוחת נשיאה מועדפת
תרשים 22 מציג את תנוחות הנשיאה המועדפות על פי חלוקה מגדרית, ממנו ניתן ללמוד כי התנוחות המועדפות ביותר הן נשיאת התינוק עם הפנים להורה, ועם הפנים החוצה -תנוחות השומרות על מנח סימטרי ומיקום התינוק לפנים. 45% מהנשים ו- 23% מהגברים מעדיפים תנוחת ישיבה של התינוק עם הפנים פנימה אל ההורה. יתכן ותנוחה זו נפוצה מאוד, מכיוון שמתקיים קשר עין בין התינוק להורה ולפיכך מתאימה לתינוקות קטנים במיוחד בעלי טווח ראיה קצר. 44% מהגברים ו- 33% מהנשים מעדיפים תנוחת ישיבה של התינוק עם הפנים החוצה. בתנוחה זו התינוק נחשף לגירויים רבים בסביבה ויכול לשמור רמות גבוהות של ערנות ועניין. תנוחת העירסול, בה מקובל לשאת תינוק ישן, מועדפת על ידי 27% מהנשים ו- 14% מהגברים. בתנוחה זו התינוק יכול לישון בחצי שכיבה, אך היא אינה שומרת על מנח סימטרי, ולפיכך פחות נכונה מבחינה ארגונומית. נשיאת תינוק בישיבה על מותן ההורה נועדה לתינוקות גדולים יותר ויציבים בישיבתם. תינוקות אלו כבדים יותר ומטבע הדברים נישאים פחות במנשא. נשיאת תינוקות קטנים על הגב פחות מקובלת בעולם המערבי מסיבות שונות.
כפי שניתן ללמוד מתרשים 23, מרבית ההורים משתמשים במנשא בעיקר לצורך טיול והליכה. הורים בוחרים להשתמש במנשא במצבים בהם שימוש בעגלה הוא פחות נוח כמו למשל טיול בשטח, הליכה על שפת הים או במקומות מרובי מדרגות. ההבדל בין המגדרים גבוה, 63% מהגברים משתמשים במנשא בעיקר להליכה ולטיול בעוד רק 34% מהנשים משתמשות במנשא לשימוש זה. נשיאת תינוק בטיול ממושך במנשא מעמיסה על הנושא, ויתכן כי נשים לאחר לידה ישתדלו להימנע מפעולות מסוג זה. בטיולים משפחתיים לעיתים קרובות הגבר הוא שנושא את המנשא, ויתכן כי מכאן ההבדל המגדרי הגדול.
סידורים וקניות הן סיטואציות נוספות בהן השימוש בעגלה יכול להיות מסורבל ולא נוח. באזורי ערים בהם הגישה לא נוחה או למשל בקניה בה ההורה נדרש לדחוף עגלת קניות יהיה זה מסורבל ביותר לדחוף גם עגלת תינוק, ולכן בוחרים באלטרנטיבה של המנשא. 33% מהנשים משתמשות במנשא בעיקר לסידורים וקניות בעוד 23% מהגברים משתמשים במנשא לשימוש זה. נשים נמצאות לרוב בחופשת לידה מספר חודשים, ויתכן כי בחודשים אלו הן נוטות להשתמש יותר במנשא לשימושי יום-יום כגון סידורים וקניות.
תינוקות קטנים בוכים לעיתים לאורך שעות ממושכות ונוטים להרגע כאשר נושאים אותם על הידיים או במנשא. 18% מהנשים משתמשות במנשא להרגעת תינוק חסר מנוחה, בעוד 12% מהגברים משתמשים במנשא לשימוש זה. גם כאן יתכן וההבדל נובע מהעובדה שנשים מבלות יותר זמן עם התינוק (בתקופת חופשת הלידה) מאשר הגברים.
תרשים 24: התפלגות המשיבים לפי אזורי כאב כתוצאה משימוש במנשא
Figure 24:	Distribution of Responders by Pain Areas Using baby Carrier
בתרשים 24 מפורטים אזורי הכאב על פי מיגדר, וגם בו ניתן להבחין כי אחוז גבוה של נשים מדווח על כאבי גב, וזאת בניגוד לגברים, ש- 52% מהם אינם מדווחים כלל על כאבים כתוצאה משימוש במנשא. ההבדל המיגדרי הגדול יכול לנבוע מאותה סיבה שבחודשי החיים הראשונים של התינוק האם מבלה אתו לרוב יותר מאשר האב. 47% מהנשים ו- 23% מהגברים מדווחים על כאבים בגב התחתון. יתכן והעובדה שנשים מדווחות יותר על כאבים בגב התחתון נובעת מכאבים כלליים בגוף לאחר לידה ופרק הזמן בו גוף האשה בהתאוששות מהלידה. באופן כללי אזור הגב התחתון נחשב רגיש ובעייתי. מרבית המנשאים הקיימים אינם מתחשבים ברגישות אזור זה ואינם מקנים לו את התמיכה הנדרשת. על כאבים בגב העליון מדווח אחוז גדול מהנשים (29%), בניגוד לאחוז קטן מאוד מהגברים (6%). ניתן אולי לשייך את ההבדל הגדול לשוני במבנה הגוף בין המינים - לגברים חזה שטוח, בעד לנשים חזה הבולט מהגוף ויכול לשנות את הכוחות המשפיעים על הגוף כאשר נושאים תינוק מלפנים. 24% מהנשים, ו- 23% מהגברים מדווחים על כאבי כתפיים. נתון זה יכול לנבוע מהתכנון הנוכחי של מנשאי תינוק, אשר ברובם חלק ניכר מהעומס נתמך על כתפי הנושא. בקרב הנשים לא דווח על כאבים באגן עקב נשיאת התינוק במנשא, בעוד 7% מהגברים דווחו על כאבים באזור זה. גם כאן, יתכן והשוני נעוץ בהבדל פיסיולוגי. נמצא קשר סטטיסטי בין מיקום הכאב למגדר במובהקות של 0.01>P.
אם מחברים את העמודות המעידות על הסכמה, ניתן ללמוד מתרשים 25 כי 59% מהנשים סובלות מכאבי גב כתוצאה משימוש במנשא בעוד רק 30% מהגברים סובלים מכאבים אלו. גם כאן יתכן והסיבה להבדל הגבוה בין נשים לגברים היא העובדה שנשים לאחר לידה סובלות באופן כללי מחולשות וכאבים, והעומס שנוסף בנשיאת תינוק במנשא יכול לגרום לכאבי גב בקלות רבה יותר. סיבה אחרת יכולה להיות שנשים מבלות יותר עם התינוק, ולפיכך משתמשות יותר במנשא. עוצמת השונות הסטטיסטית בין התפלגות הנשים לגברים ביחס לכאבי גב נמצאה גבוהה ביותר במבחן חי בריבוע במובהקות של 0.01>P.
תרשים 26: התפלגות המשיבים לפי העדפת מיקום מירב העומס
Figure 26:	Distribution of Responders by Preferred Main Load Area
בתרשים 26 מפורטות העדפות הנשאלים לגבי מיקום עיקר העומס, בחלוקה מגדרית. 34% מהנשים מעדיפות שעיקר העומס של משקל התינוק יהיה על האגן, בעוד 37% הגברים מעדיפים את עיקר המשקל על המותניים. יתכן וההבדלים נובעים מהמבנה הפיסיולוגי השונה של הנשים והגברים. באופן כללי, ההבדלים אינם גדולים בין העדפת האגן והמותניים כאזורים תומכי עומס, ואף 31% מהנשים ו- 22% מהגברים מציינים את הכתפיים כאזור מועדף למיקום העומס. ייתכן והעדפה זו נובעת מתוך היכרות עם המנשאים הקיימים, אשר בכולם עיקר העומס הוא על הכתפיים, ומאותה סיבה פחות אנשים רואים או מכירים אפשרות למצב בו עיקר העומס יהיה למשל על אזור הגב התחתון. מבחינה ארגונומית, המיקום הנכון ביותר לשאת עומס על הגוף הוא באזור הגב התחתון.
שאלה זו דנה למעשה בסוגיה ארגונומית מקצועית מתוך הסתכלות סובייקטיבית של ההורים. השקפת ההורים אינה נשענת על מידע מקצועי אלא על היכרות עם הקיים.
רגישותו של אזור הגב התחתון ניכרת גם על פי תרשים 27. התרשים מתאר את האזורים בהם מעדיפים ההורים את מרבית התמיכה. ניתן ללמוד כי 52% מן ההורים מעדיפים תמיכה באזור הגב התחתון. הגב התחתון נחשב רגיש וחשוף לסוגים שונים של פציעות. מעטים המנשאים המציעים תמיכה באזור זה. נשיאת תינוק ללא תמיכה בגב התחתון גורמת במצבים רבים לאי נוחות וכאב, ולפיכך הורים רבים מעדיפים תמיכה באזור זה. 21% מההורים מציינים כי הם מעדיפים תמיכה בכתפיים. כיום, מרבית המנשאים הקיימים מתבססים על נשיאת משקל התינוק על הכתפיים. יתכן וההורים הרבים שהתנסו בשימוש
תרשים 28 מציג את עמדת ההורים לגבי הגבלת יכולת התנועה כתוצאה משימוש במנשא. מחיבור העמודות המעידות על אי הסכמה ניתן להסיק כי 59% מההורים אינם מסכימים להשתמש במנשא המגביל את יכולת תנועתם, ואילו מחיבור העמדות המעידות על הסכמה ניתן להסיק כי 35% מההורים יסכימו להשתמש במנשא כזה. כל מנשא תינוק מגביל את יכולת התנועה של המשתמש בו באופן כזה או אחר. למרות הפופולאריות ההולכת וגוברת של שימוש במנשאים, אי הסכמתם של ההורים להגבלת יכולת תנועתם יכול להסביר את השימוש המועט יחסית של הורים במנשאי תינוק.
אמצעי סגירה של מנשא הוא סוגיה חשובה הן מההיבט התפקודי והן מההיבט הבטיחותי. מתרשים 29 ניתן ללמוד כי 66% מההורים מעדיפים מנשא הנסגר באמצעות אבזמים בעוד 34% מההורים מעדיפים מנשא הנסגר באמצעות קשירת בד או רצועות. השימוש באבזמים מאפשר סגירה ופתיחה קלה ומהירה, אך מחייב אמינות גבוהה של המחבר. שימוש בקשירת בדים בדרך כלל מסורבל יותר אך מעורר אמינות גבוהה מכיוון שמנשאים המבוססים על קשירה בדרך כלל מתקיימת קשירה כפולה ובטיחותית. מהעולה בתרשים ניתן ללמוד כי מרבית ההורים מעונינים בפתרון נעילה מהיר וקל לשימוש, וחשים מספיק בטחון באבזמים המוצעים להם. חשוב לציין כי אין בשוק מנשאי תינוק עם אפשרות נעילה אחרת מלבד אבזמים או קשירה.
עמדות כלליות בנוגע למנשא תינוק
בפרק זה מופיעות עמדות כלליות של הורים ביחס למנשאי תינוק כגון בדיקת המנשא כאלטרנטיבה לעגלה, חשיבות נשיאת תינוק במנשא בעיני ההורים, העדפת מגע פיסי בין התינוק במנשא להורה, העדפת חומרים טבעיים ואופנתיות המנשא.
מחיבור שתי העמודות המעידות על הסכמה בתרשים 30 עולה כי 59% מההורים מסכימים עם הקביעה כי מנשא תינוק הוא אלטרנטיבה טובה לעגלה, ואילו אם מחברים את העמודות המעידות על אי הסכמה 38% מההורים אינם מסכימים עם קביעה זו. רק 3% מההורים הינם 'חסרי עמדה בנושא'. למרות ההסכמה של מרבית ההורים עם קביעה זו ניכר כי המנשא הוא אלטרנטיבה לעגלה רק בסיטואציות מסוימות, מכיוון שמעטות המשפחות בהן לא נעשה שימוש בעגלת תינוק, ואילו רבות המשפחות בהן לא נעשה שימוש במנשא.
אם מחברים את העמודות המעידות על הסכמה בקרב הנשים, ניתן ללמוד מתרשים 31 כי 70% מהנשים רואות חשיבות מסוימת בנשיאת התינוק במנשא בעוד 50% מהגברים שנשאלו אדישים לנושא. אמהות שנושאות את העובר ברחמן חשות במקרים רבים צורך למגע פיסי קרוב עם הרך הנולד. קשר פיסי זה מתבטא בעיקר בהנקה – נושא שזוכה לעידוד הממסד בשנים האחרונות, אך גם בנשיאת התינוק במנשא.
עקרון הרצף של ג'ין לידלוף, ותיאוריות אחרות הממליצות על קרבה פיסית אינטנסיבית בין ההורה לתינוק, הפכו נפוצות ביותר בשנים האחרונות, והן ממליצות לא אחת על נשיאת התינוק במנשא. לפיכך, הורים רבים רואים כיום בנשיאת התינוק במנשא פעולה בעלת השפעות חיוביות ולפיכך חשובה. אחוזים מעטים בלבד מהמשיבים אינם רואים חשיבות בנשיאת תינוק במנשא.
מנשא תינוק יכול לאפשר מגע פיסי ישיר בין ההורה לתינוק, או לחצוץ ביניהם ולאפשר פחות מגע. תרשים 32 ממחיש מגמה לפיה ההורים מעונינים במגע פיסי בינם לבין התינוק. מחיבור העמודות המעידות על עמדות הסכמה עולה כי 71% מההורים מעדיפים מגע פיסי עם התינוק הנישא, וזאת על אף שהמגע יכול לגרום לאי נוחות ולהתחממות – בעיקר בתקופת הקיץ. גם נושא זה, כמו הקודם יכול להיות מושפע מתיאוריית הרצף (ג'ין לידלוף) ודומותיה, לפיהן מגע פיסי ממושך בין ההורה לתינוק תורם להתפתחות התינוק והקשר בינו לבין הוריו.
למרות העובדה ש- 46% מההורים אדישים בנושא שימוש בחומרים טבעיים למנשא, עדיין ניתן ללמוד מתרשים 33, אם מחברים את העמודות המעידות על הסכמה, כי 45% מההורים כן מעוניין במנשא העשוי מחומר טבעי. תינוקות רבים סובלים מאלרגיות ורגישויות שונות בעור, לפיכך שימוש בחומר טבעי נראה נכון יותר ומזיק פחות. שימוש בחומרים טבעיים למוצרי תינוקות היא מגמה הולכת ומתגברת ומשתלבת בטרנד רחב של שמירה על בריאות האדם וסביבתו.
אחוז גדול- 42% מההורים אדישים בנוגע למראה המנשא ומעטים הם בעלי דעות קצה בנושא. אם מצרפים את העמודות המעידות על הסכמה ואי הסכמה ניתן ללמוד של- 39% מההורים חשוב שהמנשא יהיה אסתטי ואפנתי, ואילו ל- 19% מההורים לא חשוב. ניתן ללמוד מתרשים 34 כי בעיני ההורים מראה המנשא הוא נושא שולי, וזאת למרות העובדה שהשימוש במנשא הוא טרנד אופנתי. כמובן שבמעמד המכירה למראה המנשא יש ערך גדול, אם כי בעיני ההורים המשתמשים, גורמי התפקוד כנראה חשובים יותר.
קשרים סטטיסטיים
בכדי לבדוק השפעות של גורמים כאלו ואחרים על אופי השימוש במנשא, התבצעו מספר בדיקות סטטיסטיות לאיתור קשרים בין משתני המחקר.
הקשרים שנבדקו:
1.	קשר בין כאבים שונים שנגרמים לנושא ע״י המנשא - כאבי גב עליון, תחתון, כתפיים, אגן או אחרים, לבין מאפייניו הפיסיים - מבנה גוף, גובה ומשקל.
לא נמצא כל קשר סטטיסטי בין כאבים שונים שנגרמו להורה לבין המבנה הפיסי שלו.
2.	קשר בין מאפייניו הפיסיים של ההורה (מבנה גוף, גובה ומשקל) לבין תנוחת הנשיאה המועדפת עליו.
בבדיקה זו עלה כי קיימים מספר קשרים סטטיסטיים מובהקים בין משקל ההורה להעדפותיו בנוגע לתנוחת נשיאה.
מהתרשים ניתן ללמוד כי ככל שגדל משקלו של ההורה כך גדלה העדפתו לשאת את התינוק עם הפנים החוצה, וזאת בניגוד להורים המעדיפים תנוחות נשיאה אחרות, שם המגמה היא הפוכה. יתכן והורה במשקל גבוה חש יותר בטחון ולפיכך מרגיש נוח לשאת את התינוק בתנוחה פחות מגוננת. מובהקות הקשר הסטטיסטי בין משקל ההורה להעדפתו לשאת את התינוק עם הפנים החוצה נמדדת כ- P0.01<.
מתרשים 36 ניתן ללמוד כי ככל שיורד משקלו של ההורה כך גדלה העדפתו לשאת את התינוק הם הפנים פנימה. יתכן ותנוחת נשיאה זו, בה התינוק עם פניו אל ההורה ושעון עליו, מעמיסה פחות על גופו של ההורה ולכן מקובלת יותר בקרב הורים בעלי משקל נמוך, אשר הפוטנציאל שלהם לסבול מהעומס גבוה יותר. הקשר הסטטיסטי בין משקל ההורה להעדפתו לשאת את התינוק עם הפנים פנימה, נמצא במובקות ססטיסטית של P0.01<.
ניתן ללמוד מתרשים 37 כי ככל שמשקל ההורה נמוך יותר, כך גדלה העדפתו לשאת את התינוק בתנוחת עירסול, וזאת בניגוד למגמה ההפוכה המאפיינת את ההעדפה לשאת את התינוק בתנוחה אחרת. הקשר בין משקל ההורה להעדפה לנשיאת התינוק בתנוחת עירסול נמצא במובהקות סטטיסטית של P0.01< במבחן Fisher's Exact. תנוחת עירסול בה התינוק שכוב, נתפסת כמגוננת יותר ואולי לפיכך הורים בעלי משקל נמוך יותר מוצאים צורך להשתמש בה.
3.	קשר בין כאבים שונים שנגרמו לנושא ע"י המנשא, לבין תנוחת הנשיאה המועדפת ושימוש עיקרי במנשא.
קשרים רבים נבחנו בין כל סוגי הכאבים השונים שהמנשא יכול לגרום לבין כל תנוחות הנשיאה המועדפות, וכל השימושים בהם הורים משתמשים במנשא. מבדיקה מקיפה זו עלה קשר סטטיסטי מובהק אחד (במובהקות 0.001>P) בין שימוש במנשא לעבודות בבית לבין כאבים שנגרמו ע"י המנשא באזור הגב העליון.
מהתרשים עולה כי מבין ההורים המשתמשים במנשא תינוק בעיקר לביצוע עבודות בבית, מעל מחצית (56%) מדווחים על כאבים שהמנשא גורם להם באזור הגב העליון. ביצוע עבודות בבית כשלעצמן יכולות לגרום לכאבי גב, ובוודאי אם מבצעים אותן יחד עם תינוק במנשא.
4.	קשר בין רמת החשיבות לאוורור המנשא בקיץ, לבין רמת העדפת חומרים טבעיים. על סמך ההערכה כי יתקיים קשר קונספטואלי אצל ההורים בין רמת החשיבות הניתנת לאוורור המנשא בקיץ, לבין העדפתם מנשא העשוי מחומרים טבעיים, נבדק הקשר ונמצא במובהקות סטטיסטית של 0.01>P
בתרשים ניתן לראות בצורה גרפית ברורה כי ככל שעולה החשיבות בעיני ההורים למנשא בעל יכולת לנידוף זיעה, כך עולה העדפתם לשימוש בחומרים טבעיים. לחומרים טבעיים קיימת כנראה תדמית של מאווררים יותר וצוברים פחות זיעה.
5.	קשר בין שימוש עיקרי במנשא, לבין העדפת קיום אפשרות לנשיאת ציוד נוסף במנשא. בכדי לבדוק את הנסיבות בהן כדאי יהיה להוסיף למנשא אפשרות לנשיאת ציוד נוסף (כיסים, פאוצ'ים וכדומה), נבדק הקשר בין השימוש העיקרי של ההורה במנשא להעדפתו שתתקיים אפשרות לנשיאת ציוד נוסף על גבי המנשא. נמצא קשר סטטיסטי מובהק (0.01>P) בין שימוש במנשא לטיול/הליכה, לבין העדפה לאפשרות נשיאת ציוד נוסף.
ניתן ללמוד מתרשים 40, כי בקרב ההורים המשתמשים במנשא בעיקר לטיול/הליכה, קיימת העדפה גבוהה לאפשרות לנשיאת ציוד נוסף למנשא. הורים שהולכים הרבה עם התינוק במנשא, מבלים פרקי זמן ממושכים בנשיאת התינוק, ולפיכך זקוקים יותר לקיום האפשרות לנשיאת ציוד נוסף על גבי המנשא.
6.	קשר בין שימוש עיקרי במנשא, לבין העדפת מיקום העומס
במטרה להבין את העדפותיהם של ההורים בנוגע למיקום מירב העומס של משקל התינוק (על הגב התחתון, אגן, מותניים או כתפיים) בשימושים השונים של המנשא, נבדק קשר זה. נמצא כי מתקיים קשר סטטיסט מובהק (0.001>P) בין העדפת מירב העומס על הכתפיים, לבין שימוש במנשא בעיקר לסידורים וקניות.
מהתרשים ניתן ללמוד כי מבין ההורים המעדיפים את מירב העומס על הכתפיים, רובם עושים שימוש במנשא תינוק בעיקר לסידורים וקניות. הורים המשתמשים במנשא בעיקר לסידורים וקניות זקוקים למנשא קל ללבישה והסרה. מנשאים אלו הם לרוב מנשאי כתפיות, בהם מרבית העומס על הכתפיים. ההנחה היא כי ההורים נוטים להעדיף סיטואציה מוכרת – מנשא שנוח להם לשימושי סידורים וקניות ומעמיס את מירב משקל התינוק על הכתפיים.
7.	קשר בין השימוש העיקרי במנשא לבין תנוחת נשיאה מועדפת
בכדי ללמוד האם קיימת העדפה של תנוחת נשיאה מסויימת לשימוש במסויים במנשא נבדקו הקשרים בין השימושים העיקריים במנשא - טיול/הליכה, סידורים וקניות, ביצוע עבודות בבית, הרגעת תינוק בוכה, נסיעה בתחבורה ציבורית או שימושים אחרים, אל מול תנוחות נשיאה המועדפות על ההורים - התינוק עם הפנים להורה, הפנים החוצה, עירסול, ישוב על המותן או על גב ההורה. לא נמצאו קשרים סטטיסטיים מובהקים בין שתי קבוצות אלו.
מיפוי דרישות ממוצר נכון באמצעות טכניקת AHP
בפרק זה מופיעות תוצאות חישוב מדרג היחסים של הפרמטרים המכריעים לתיכון מנשא תינוק על פי טכניקת AHP. כל צמד קריטריונים שנבחנו זה מול זה עמדו במבחן על סמך שני מקורות עיקריים - ידע מקצועי וסקר שוק.
הפרמטרים שקיבלו את הציון הגבוה ביותר מודגשים בגוון כהה.
מסקנות:
הדרישות החשובות ביותר הן:
דרישות ביו-מכניות:
תנוחות נשיאה החשובות ביותר: התינוק ישוב עם הפנים אל ההורה, התינוק ישוב עם
הפנים החוצה
תמיכה המשמעותית ביותר בתינוק היא תמיכה בגבו
פיזור העומס על ההורה הנושא צריך כזה המעמיס כמה שיותר ממשקל התינוק על האגן
של ההורה
דרישות תפקוד:
קלות טעינה ופריקת התינוק
קלות לבישה והסרה של המנשא
הגנה מפני חום ולחות
דרישות בטיחות:
אמינות המחברים חשובה יותר מכל דרישה בטיחותית אחרת
דיון בממצאים
שימוש במנשא תינוק מקובל באזורים נרחבים בעולם, אך ניכר כי הבדלים תרבותיים משפיעים בצורה משמעותית על אופן נשיאת התינוק. במדינות העולם השלישי, ובאזורים המתפתחים בעולם, התינוקות נישאים על גב אמן בצורה המאפשרת לה לעבוד ולבצע את הפעולות הנדרשות להמשך קיום המשפחה. באזורים אלו לא מקובלים אמצעי נשיאה אחרים מלבד המנשא. במדינות המפותחות השימוש במנשא תינוק מתבטא כחלק מתרבות פנאי או אמצעי עזר, המשמש לנשיאת תינוק בתנאים מסוימים בלבד, ובנוסף לאמצעי נשיאה אחרים כגון עגלה או סל-קל. במדינות אלו מקובל לשאת תינוקות קטנים רק מלפנים.
תנוחות הנשיאה המועדפות על ההורים שהשתתפו במחקר הן התנוחות השומרות על מנח סימטרי של התינוק מלפנים. התנוחה המועדפת בקרב הנשים היא כאשר התינוק במנח סימטרי עם הפנים אל ההורה (45%), בעוד בקרב הגברים התנוחה המועדפת היא כאשר התינוק במנח סימטרי עם הפנים החוצה (44%). ממצא זה מגלה כי אמהות מעדיפות לשמור על קשר עין המתאפשר במנח של פנים-אל פנים עם התינוק, ואילו האבות מעדיפים כנראה את התנוחה בה התינוק נחשף לגירויים בסביבה ולומד אותה. תנוחת העירסול בה התינוק שכוב מועדפת על 20% מההורים. אחוזים קטנים בלבד של ההורים מעדיפים תנוחות אחרות. על פי ממצאים אלו ניתן להסיק כי התנוחות המועדפות ביותר חייבות להופיע בכל מנשא, ואף מומלץ שתהיה גם אפשרות לנשיאה בתנוחת עירסול.
על פי נתוני המחקר שנאספו, השימוש העיקרי למנשא תינוק בקרב 40% מההורים הוא טיול/הליכה. 31% משתמשים במנשא בעיקר לסידורים וקניות, ו- 17% משתמשים בו להרגעת תינוק בוכה. אחוזים קטנים בחרו שימושים אחרים. מכאן ניתן להסיק כי מנשא עתידי צריך להיות מעוצב בעיקר עבור הורים מטיילים ולהתחשב בצורכיהם.
המנשא צריך להיות בעל מבנה ארגונומי הגורם לכמה שפחות עומס ושינוי יציבה של שלד ההורה הנושא. על מבנה המנשא לאפשר שהות ממושכת של התינוק בו, בעוד ההורה בתנועה. השימוש העיקרי השני בחשיבותו (סידורים וקניות) מתאפיין בלבישה והסרת המנשא פעמים רבות בזמן קצר. רצוי שתהיה אפשרות ללבישה והסרה קלה של המנשא, ורתימה והסרה קלה של התינוק ממנו.
נמצא קשר סטטיסטי בין שימוש במנשא בעיקר לטיול/הליכה, לבין העדפת אפשרות לנשיאת ציוד נוסף באמצעות המנשא. היות וזהו השימוש העיקרי הנפוץ במנשא, בתכנון מוצר עתידי יש לכלול כיסים, חללי אחסון ורתמות שיאפשרו נשיאת ציוד נוסף.
70% מהנשים שהשתתפו בסקר ציינו כי חשוב בעיניהן לשאת את התינוק במנשא. מנתון זה ניתן ללמוד כי ישנה משמעות גדולה לחקירת התחום, לחשיבה ותכנון מוצרים חדשים. שוני מובנה קיים בין גברים ונשים בהתייחסותם לנשיאת תינוק. במרבית המקרים נשים מבלות עם התינוק בחודשי חייו הראשונים, והן המשתמשות העיקריות במנשא בתקופה זו, בעוד הגברים מתחילים לשאת את התינוק במנשא בשעות הפנאי, כאשר זה האחרון גדל ועולה במשקל באופן המעמיס יותר על גופה של האם.
מבדיקת קשרים בין משתנים עלה כי קיים קשר בין משקל ההורה, והעדפתו לתנוחת נשיאה מסוימת. ככל שמשקל ההורה עולה גדלה העדפתו לנשיאת התינוק עם הפנים החוצה, בעוד שככל שמשקל ההורה יורד, גדלה העדפתו לנשיאת התינוק עם הפנים פנימה או בעירסול. בתכנון מוצר עתידי יש צורך להתחשב בנטיות השונות של קהל היעד ולאפשר לכל הורה את תנוחת הנשיאה המועדפת עליו.
אזורי הכאב העיקריים כתוצאה משימוש במנשא הם גב תחתון (32%), כתפיים (19%) וגב עליון (18%). נשיאת משא בכל צורה עלולה לגרום לכאבי גב, אם כי בתכנון נכון של מנשא עתידי ניתן להתחשב בנתונים ולנסות לאפשר כמה שפחות עומס על אזור הגב והכתפיים.
מתשובות ההורים בנושא אזורי תמיכה מועדפים עולה כי מרבית ההורים (52%) מעונינים בתוספת תמיכה שהמנשא יספק לאזור הגב התחתון. 21% מההורים מעונינים בתמיכה באזור הכתפיים, 15% באזור הגב העליון ו- 12% באזור המותניים. מתוצאות הסקר ניתן ללמוד כי ההורים אכן מעונינים בתמיכה באזור בו נגרמים מרבית הכאבים - הוא אזור הגב התחתון, וכן באזור הכתפיים - גם שם סובלים הורים רבים מכאבים כתוצאה משימוש במנשא. אתגר גדול בתיכון מנשא חדש יהיה להתמודד עם נושא הכאבים ואזורי התמיכה הנדרשים. נושא זה מהותי כיוון שהורים רבים יוותרו על שימוש במוצר הגורם להם לכאב.
יכולת התנועה של ההורה נפגעת לרוב בשעת השימוש במנשא תינוק. 59% מההורים אינם מסכימים להשתמש במנשא המגביל את יכולת תנועתם. לפיכך, חשוב שהמנשא עצמו יהיה קל וקטן ממדים, כך שיאפשר מקסימום יכולת תנועה להורה.
אמצעי הסגירה המועדף על 66% מההורים הוא אבזמים, ולא קשירת בד או רצועות. סגירת אבזמים היא קלה ופשוטה לשימוש, אם כי יוצרת בעיית חוסר אמינות, היות ולעיתים כל משקל התינוק נשען על אבזם בודד, אשר פעולת סגירתו אינה מספקת חווי למשתמש. ייתכן ויש מקום לעיצוב אבזם ייעודי למנשא תינוק, שיהווה אמצעי סגירה אמין וקל לשימוש.
מרבית המשיבים (71%) מעונינים במגע פיסי בינם לבין התינוק בזמן שהוא נישא במנשא. תכנון מוצר חדש צריך להתחשב בנתון זה ולאפשר מגע בין ההורה לתינוק, אך יחד עם זאת צריך לאפשר ערוצי מעבר אויר בכדי למנוע התחממות יתר בתנאי אקלים חמים.
45% מההורים מעונינים במנשא מחומרים טבעיים. בכל הנוגע למוצרי תינוקות ישנה הקפדה ברמה גבוהה הן של רשויות התקינה, והן של הלקוחות. בשל פוטנציאל הרגישויות הגבוה של תינוקות נראה נכון להשתמש בחומרים טבעיים. קיים קשר סטטיסטי בין חשיבות יכולת נידוף הזיעה של המנשא, לבין העדפת מנשא מחומרים טבעיים. נראה כי מרבית ההורים סבורים כי חומרים טבעיים נכונים יותר לנידוף זיעה של המנשא. למעשה, החומר הטבעי הנפוץ ביותר במנשאים הוא הכותנה, אשר לה יכולות מעבר לחות נמוכות ביותר. בתכנון מוצר חדש יש לבחור את החומר בקפידה, מכיוון שבדים טבעיים רבים אינם מעבירים טוב חום ולחות ויכולים ליצור תנאי נשיאה נמוכים ביותר.
מהמסקנות על החלק האובייקטיבי של המחקר עלו מספר דרישות לגבי תכנון מנשא עתידי. ניתן לראות כי באופן כללי התוצאות היו דומות לאלו של ההליך הסובייקטיבי.
תנוחות נשיאה החשובות ביותר: התינוק ישוב עם הפנים אל ההורה, התינוק ישוב עם הפנים החוצה. יש לדאוג לפיזור נכון של העומס כך שכמה שיותר ממשקל התינוק יהיה על האגן של ההורה. חשוב שיהיה קל ללבוש ולהסיר את המנשא וכן להעמיס ולפרוק ממנו את התינוק. על המנשא לספק הגנה מרבית מתנאי מזג אויר חמים. על המנשא לעמוד בדרישות תקן הבטיחות האירופי למנשאי תינוק, ובעיקר יש לוודא את אמינות המחברים.
המוצר העתידי אליו מתייחסות ההמלצות בעבודה זו הוא מוצר המחייב בנייה מכאנית מורכבת ושימוש בחומרים חדשניים (לרוב סינתטיים). מתוצאות הסקר עולה כי אחוז גבוה מההורים מעוניין להשתמש במוצר העשוי מחומרים טבעיים. תדמיתו ומראהו של מנשא התינוק המיועד יושפעו מהניגוד של מוצר המעוצב ומיוצר באמצעים טכנולוגיים, אך משתמש גם בחומרים טבעיים ומשדר הוויה טבעית.
מכיוון שמדובר במוצר מסחרי, עליו להיות כזה התורם למראה האופנתי של המשתמש, ומסייע לתחושת השייכות החברתית שלו. המגמה הרווחת היום של שימוש בחומרים טבעיים ואקולוגיים (שאינם מסבים נזק לסביבה בתהליך הייצור והפירוק שלהם), יכולה להוביל למוצר המשדר אוירה של חיבור טבעי בין גוף התינוק לגוף ההורה, וגם להוות כזה בפועל. יחד עם זאת, מדובר במוצר תעשייתי שיתן מענה הטכנולוגי ברמה גבוהה לדרישות המכניות.
על עיצוב המוצר לשאוב השראה מהניגוד והמתח שבין מוצר מתוחכם המיוצר באמצעים תעשייתיים, לבין מוצר אקולוגי העונה על הטרנד הטבעי.
מסקנות
הצעת פתרונות לדרישות ביו-מכניות
חלוקת עומס נכונה יותר על גוף ההורה
תרשים 35 מציג בצורה סכמתית עקרון לפתרון איזון היציבה באמצעות שימוש בגוף קשיח וחגורת אגן.
בצד השמאלי של התרשים מופיע המצב הנוכחי במרבית המנשאים הקיימים בשוק. במצב קיים זה, התינוק נישא מלפנים ורתום לגוף ההורה בעיקר באמצעות חגורות כתפיים, ולעיתים קיימת גם תמיכה של חגורת אגן. מרכז הכובד המשותף של האדם הנושא והתינוק הנישא עובר קדימה ומייצר מומנט סיבובי. במצב זה נדרש האדם הנושא להפעיל מאמצים מרובים של שרירי הגב התחתון וכפות הרגליים בכדי להתנגד למומנט ולשמור על איזון.
בצדו הימני של התרשים מוצג עקרון לפתרון המוצע. על פי עקרון זה התינוק הנישא ייתמך במערך קשיח של מושב וחגורת אגן רחבה המהווה גם אמצעי תמיכה מסיבי לגב התחתון.
בצורה זו תשתפר יציבתו של האדם הנושא, הנשיאה תהפוך למעמיסה פחות ונוחה יותר.
הרעיון המוצג הוא עקרוני בלבד ובגדר הנחת עבודה. ניסוי מעבדה, המשתמש במודל אמיתי של מוצר, ומבצע מדידות הפעילות החשמלית השרירית (EMG), יידרש בכדי לאמת הנחה זו.
תמיכה בגב התינוק הנישא
על פי הראיונות שנערכו עם רופאים אורטופדיים, התמיכה המשמעותית ביותר הנדרשת לתינוק בכל שלבי התפתחותו היא תמיכה בגבו.
חלקו התחתון של מערך התמיכה בתינוק עשוי מבנה קשיח של פולימר מוקצף בו ימוקם אגן התינוק. חלקו העליון של מערך התמיכה בנוי ממספר חוליות המאפשרות תמיכה קשיחה לגב ולראש התינוק כאשר פניו פונים אל ההורה, אך גם גמישות לשינויים בגופו של התינוק. מערך החוליות מאפשר לקבל מנח של התינוק עם הפנים החוצה. את החוליות העליונות ניתן להסיר בהתאם להתפתחות התינוק ויכולתו להחזיק את ראשו בכוחות עצמו.
תנוחות נשיאה
מערך התמיכה מאפשר את שתי תנוחות הנשיאה הנפוצות ביותר – התינוק ישוב עם הפנים אל ההורה, והתינוק ישוב עם הפנים החוצה.
פתרונות מוצעים לדרישות תפקוד
לבישה והסרה
לבישה והסרת המנשא מתבצעת באמצעות מערך של 6 אבזמים ו- Velcro (סקוטץ' דביק דו צדדי). האבזמים מחולקים באופן סימטרי - 3 בכל צד של מושב התינוק. מתחת לאזורי חיבור האבזם ממוקמים חיבורי Velcro שיאפשרו חיבור ומיקום מיידי, בנגיעה אחת, של חלקי המנשא אל הגוף. האבזמים מאפשרים סגירה סופית ואבטוח. בחגורת האגן ממוקמים שני אבזמים רחבים, מעל פתחי הידיים ממוקמים שני אבזמים צרים, וכן שני אבזמים צרים מעל ראש התינוק. למעשה מספיק שימוש רק באבזמי צד אחד על מנת ללבוש ולהסיר את המנשא, אם כי המנשא נותן מענה לצרכים משתנים, ומאפשר פתיחה וסגירה נוחה הן לימניים והן לשמאליים. לבישת המנשא דומה מבחינת פעולה ללבישת ווסט.
הכנסה והוצאת התינוק
הכנסה והוצאת התינוק מתבצעת באמצעות פתיחה של שני אבזמים בלבד. בתהליך לבישת המנשא על גוף ההורה הוא ממקם בצורה נוחה וסוגר ראשית את חגורת האגן. לאחר מכן יושיב את התינוק במקומו ויסגור את שני האבזמים הנוספים. אל כל אחד מהאבזמים תתחבר רצועת הארכה שתאפשר כוונון מיטבי לגדלים המשתנים של התינוקות וההורים.
הגנה מפני חום ולחות
הגנה על התינוק ועל ההורה מפני פגעי אקלים חם מתבצעת במספר מישורים:
1.	שימוש בבד בעל תכונות גבוהות של הולכת לחות, ואפקט של הורדת הטמפרטורות בסביבת הגוף. תכונות הבד יפורטו בפרק העוסק בחומרי המנשא.
2.	מינימום כיסוי לגוף ההורה והתינוק – שטח הפנים של המנשא קטן יחסית, הוא אינו עוטף את גוף ההורה או התינוק באזורים שאינם מחייבים תמיכה
3.	פתחי מעבר אוויר בחומרים הקשיחים – החומרים הקשיחים בהם נעשה שימוש במנשא עשויים חומר מוקצף בעל תאים פתוחים, ומחורר המאפשר מעבר אויר.
הצעות לחומרים
בדים
החומר שבא במגע עם גוף התינוק וגוף ההורה הוא בד. בחלק מהמנשא ממוקם בד ארוג בעל יציבות מבנית, ובחלקו האחר ממוקם בד סרוג המאפשר גמישות ותנועה.
חומר הגלם לבד ממנו עשוי המנשא הוא סיבי במבוק.
סיב הבמבוק הוא סיב חדש יחסית בתעשיית הטקסטיל. לסיב תכונות ייחודיות בעלי רלוונטיות גבוהה למוצר המתוכנן. סיב זה משמש בתעשיית ההלבשה התחתונה, והטקסטילים לבית הבאים במגע עם הגוף (בעיקר מגבות ומצעים).
סיב הבמבוק מיוצר משערות קנה הבמבוק. הצמח עובר תהליך כימי אשר בסופו הופך לסיבי צלולוזה הנטווים לחוטים (בדומה לסיב ויסקוזה). סיבי צלולוזה שטוחים בהרבה מסיב הכותנה, ולפיכך מתקבל בד בעל מגע רך יחסית. המגע הנעים חשוב במנשא גם להורה וגם לתינוק.
לסיב הבמבוק תכונות הולכת לחות. הולכת לחות בסיבים נקבעת על פי אופיו של חתך הסיב. לסיב הבמבוק חתך בעל רווחים וחורים זעירים רבים, ועל כן יש לו יכולת גבוהה של ספיחת לחות ונידוף מהיר שלה. סיב הכותנה לעומת זאת הוא בעל חתך שונה המאפשר ספיחת לחות, אם כי הלחות נכלאת בסיבים ומשתחררת רק לאחר זמן רב יחסית. שימוש בסיב במבוק מאפשר ניהול תנועת לחות נכון יותר ותחושה יבשה למשתמש, הסיב יכול לספוח זיעה ולנדף אותה בקלות, ובכך הוא מאפשר תחושת נוחות ויובש גם בימי קיץ חמים. בדיקות שביצע היצרן העלו כי שימוש בסיב הבמבוק הוריד את טמפרטורת הגוף בסביבתו ב- 2 מעלות צלסיוס (www.bambrotex.com/index/htm//:http) .
סיב הבמבוק הוא אנטי-בקטריאלי באופן טבעי. מונע תופעות של ריח רע, והיווצרות פטריות וזיהומים בנקודות החיכוך של הבד עם הגוף. צמח הבמבוק מכיל רכיבים בקטריו-סטטיים אשר אינם נעלמים בעיבודו לצורת סיב. בדיקות שביצעו היצרנים העלו מוות של 70% מהבקטריות שגודלו בתוך בד מסיבי במבוק.
תכונות אנטי בקטריאליות מוקנות לבדים בדרך כלל על ידי תוספת כימיקלים, אשר לעיתים עלולים לגרום לאלרגיות. מנשא תינוק אשר בא במגע עם תינוק רך לא יכול להכיל תוספות של כימיקלים מסוג זה, אך יוכל ליהנות מהתכונות האנטי-בקטריאליות הטבעיות של סיב הבמבוק.
סיב הבמבוק הוא סיב טבעי אשר תהליך העיבוד שלו אינו מזיק לסביבה. הסיבים מיוצרים מגבעולי במבוק בני 3-4 שנים ללא תוספת כימיקלים, ובתהליך אשר אינו מזהם את הסביבה. היצרן מחזיק בתקן 14000 ISO לאיכות הסביבה. הסיב גם מתפרק באופן פשוט, ובכך אינו מזהם את הסביבה גם לאחר סיום השימוש בו, ונחשב לסיב ידידותי לסביבה.
פולימרים
פולימרים מופיעים במנשא בשתי תצורות עיקריות.
1.	חומר קשיח - מערך תמיכת הגב של התינוק
2.	חומר גמיש - מילוי חגורת האגן
הפולימר העיקרי בו נעשה שימוש נרחב בתעשיית התרמילים הינו פוליאוריתן מוקצף. זהו חומר זול וזמין יחסית אותו ניתן לקבל ברמות קשיחות שונות.
החומר המופיע במנשא הוא פוליאוריתן מוקצף בעל תאים פתוחים אשר מאפשרים מעבר של אויר.
אבזמים
האבזמים בהם נעשה שימוש במנשא המוצע הם אבזמי שחרור צידי( Side Release Buckles) המצויים בתעשיית מנשאים, תרמילים וציוד לטיולים, ויכולים לשאת בעומס של עד 300 ק"ג .
סגירה ופתיחת האבזם נוחה, אך אינה קלה מאוד ואינה יכולה להתבצע מעצמה - בכך מתקיים מענה על צורך בטיחות. סגירת האבזם גורמת לשמיעת קליק המהווה חיווי מיידי על מצב האבזם.
האבזם מתחבר בצד אחד באמצעות לולאת רצועה קבועה, ובצדו השני באמצעות רצועה פתוחה המאפשרת כוונון.
במנשא נעשה שימוש באותו אבזם במידות שונות. האבזם של חגורת האגן הוא ברוחב 40 מ"מ, בעוד האבזמים בהם נעשה שימוש מעל פתח הרגליים ופתח הראש עדינים יותר -ברוחב 25 מ"מ.
עמידה בדרישות בטיחות
בחינה עקרונית של קונספט המוצר המוצע אל מול דרישות תקן הבטיחות האירופאי (1998):
1.	אחוזי מתכת בחומר הגלם - אין במנשא חומרים המכילים מתכות.
2.	דליקות החומרים - החומרים העיקריים מהם בנוי המנשא (בדים ופוליאוריתן מוקצף) יעברו טיפול לחסינות אש ברמה הנדרשת בתקן.
3.	רווחים וחורים - אין במנשא רווחים קטנים או חורים גלויים אשר יכולה להיתפס בהם אצבע של תינוק.
4.	קצוות ופינות - המנשא כולו מצופה בד ואין בו קצוות ופינות העלולים לפצוע את התינוק או ההורה.
5.	חלקים קטנים - החלקים הקטנים ביותר במנשא הם האבזמים אשר מחוברים לרצועות ואינם ניתנים לניתוק. גודל האבזמים גדול מספיק בכדי שלא תיווצר סכנה של בליעה או שאיפה.
6.	חלקים ניתקים - המנשא אינו מכיל חלקים ניתקים. צפיפות הבד ואיכותו גבוהה מספיק על מנת לשמור על שלמותו לאורך זמן ולמנוע הינתקות חלקים ממנו.
7.	מנגנוני נעילה - התקן מאשר מצב בו מתקיימים שני מנגנוני נעילה. במוצר המתוכנן יתקיים מנגנון נעילה אחד של מערך Velcro, ומנגנון נעילה שני של מערך אבזמים המאבטח את המנגנון הראשון.
8.	נגישות מילויי ספוג - בהתאם לדרישות התקן, במוצר המוצע לא יהיו מילויי ספוג חשופים. כל המילויים נמצאים בשכבה פנימית בין שני בדים, כך שאין סכנה שילד ינשוך או יפורר אל פיו פיסות ספוג.
9.	בדיקות נשיכה - המוצר חייב לעמוד במערך בדיקות הנשיכה כפי שמגדיר התקן.
10.	מערכות החיבור של המנשא - המוצר חייב לעמוד בבדיקות הכוח הדינמי המוגדרות בתקן מגדיר בכדי לוודא את עמידותו.
11.	יעילות הרתמות - המוצר חייב לעמוד בבדיקות עמידות הרצועות המוגדרות בתקן.
12.	תומך ראש - על פי התקן, תומך הראש מורכב מחלקים אינטגרליים של המוצר ואינו ניתן להסרה.
תכנון המוצר בהתאם לנתונים אנתרופומטריים
בכדי לתכנן מוצר תוך התחשבות בנתונים אנתרופומטריים נעשה שימוש בתוכנת Mannequin .Pro תוכנה זו פותחה בתחילת שנות ה- 90 ע"י האיגוד האמריקאי לביו-מכניקה, והיא כוללת בסיס נתונים אנתרופומטרי של מספר אוכלוסיות. לצורך תכנון ראשוני של המוצר נלקחה דמות אשה מהאחוזון ה- 50, על פי מאגר הנתונים של צבא ארה"ב.
במחקר זה עלה כי נשים משתמשות במנשא תינוק יותר מאשר גברים, לפיכך המודל הראשוני תוכנן לגוף של אישה. נכון יהיה לתכנן מודל גם עבור גבר.
בכדי להתאים את המוצר לנשים במידות קצה, יש צורך לבצע תכנון מחודש על דמויות מהאחוזונים ה- 5, וה- 95. לאחר תכנון שתי מידות הקצה, ומידת הביניים, ניתן יהיה לגזור טווח מידות מסחרי למוצר.
למרות יכולת הכוונון שבמוצר, ההבדלים בין בני האדם השונים הם גדולים מאוד, וההצעה היא למכור מוצר זה במספר מידות.
הצעות למחקרים עתידיים
מנשא תינוק נתפס בעיני הורים לתינוקות כמוצר בעל חשיבות. תחום מנשאי תינוק טרם נחקר בעבר בהיבטים ביו-מכניים ואורטופדיים, ולמעשה כמעט ולא נחקר בכלל. בכדי שניתן יהיה להמשיך לפתח את התחום ניתן להמשיך ולחקור את הנושא בהיבטים הבאים:
1.	בדיקת ההשפעה הביו-מכאנית של נשיאת משקל תינוק בחזית גוף ההורה.
2.	חישוב השפעת משא קדמי על מאמצי הטורסו - בניית מודל מתמטי לחישוב הכוחות והמומנטים הפועלים על הטורסו באמצעות אנליזה של אלמנטים סופיים. אימות המודל על ידי ניסוי.
3.	בדיקת תנוחות הנשיאה הנכונות לתינוקות בגילאים שונים (היבטים אורטופדיים ואחרים).
4.	יצירת כלים להדמיית מצב של נשיאת עומס על השלד.