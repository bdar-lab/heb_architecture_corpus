תקציר
מחקר זה עומד על הגורמים המרכזיים המסבירים הגירה של הציבור הדתי לאומי (להלן דתי), מיישובים עירוניים בעיקר ליישובים קהילתיים־דתיים בגליל. מטרת המחקר לבחון את המניעים של אוכלוסייה דתית להגירה מהעיר המאופיינת באוכלוסייה מעורבת, ואת הסיבות לבחירה במגורים ביישובים קהילתיים דתיים נבדלים. אוכלוסיית המחקר כללה ציבור דתי שבחר לעבור ולהתגורר באחד משלושה יישובים קהילתיים דתיים בגליל: מורשת, הושעיה ומצפה נטופה. הנחת המחקר היא שקיימת מגמת התבדלות אצל חלק מהציבור הדתי.
מאפייני האוכלוסייה ביישובים הקהילתיים הדתיים דומים לאוכלוסיית היישובים הקהילתיים הלא דתיים: מגורים בעיקר בבתים חד-משפחתיים, יוממות לעבודה מחוץ ליישוב ובעלי מעמד בינוני ומשכיל. בשונה מהאוכלוסייה הלא דתית, האוכלוסייה ביישובים הקהילתיים הדתיים מתאפיינת במשפחות מרובות ילדים. כמו כן, מתאפיינת אוכלוסייה זו במחויבות לאמונה בעקרי היהדות והכרה בהלכה כמקור הסמכות לערכים ונורמות המקיפים את מעגלי חייו במסגרת הקהילה ומנגד אוכלוסייה בעלת תודעה מודרנית. המרכיב הלאומי/ציוני של הגדרת ציבור זה מקבל ביטוי במחויבות שלו כלפי המדינה ומוסדותיה ומעורבות בכל שטחי החיים במדינה. מאידך, קיימת לאחרונה, נטייה בחלק מציבור זה להתבדל מרחבית מהציבור הלא דתי במסגרת של יישובים קהילתיים דתיים ושכונות דתיות נפרדות בערים.
במסגרת המחקר הועבר שאלון סגור לנבדקים בשלושת היישובים הנ״ל, אשר כלל שלושה מרכיבי מחקר עיקריים: סיבות למגורים ביישוב, התייחסות הנחקרים לחיי חברה בישוב ושביעות רצון מהמגורים בישוב יחסית למקום המגורים הקודם. כמו כן, נבחנו מאפיינים דמוגרפים ותרבותיים לגבי הנבדק. התקבלו תשובות מ-69 נבדקים בפילוח לפי שתי שכבות גיל - בני 20-35 ובני 36-55 ולפי מגדר. מדדי המחקר נחלקו לארבע משפחות עיקריות של משתנים: משתני סיבה למעבר בהן נשאל המשיב מהן הסיבות שבגללן הוא עבר ליישוב שבו הוא גר, משתני חיי חברה המתארים את חיי החברה של המשיב ביישוב המגורים הנוכחי, משתני שביעות רצון המתארים את שביעות רצונו של המשיב מהמגורים ביישוב באופן יחסי ליישוב מגוריו הקודם ומשתנים דמוגרפים. המשתנים חולקו לשתי קבוצות המופיעות באופן שיטתי בכל אחד מחלקי השאלון: היבטים דתיים של התהליך הכוללים שיפור בשירותים דתיים, מענה לאידיאולוגיה דתית-לאומית וכדומה והיבטים הכוללים נושאי איכות חיים, חברתיות, משפחתיות, תעסוקה וכר. הנתונים עובדו במערכת SPSS, באמצעות המבחנים הסטטיסטיים t-test ופירסון. המודל המחקרי המוצע במחקר זה נועד לאיתור הגורמים המשפיעים על מעבר של אוכלוסייה דתית ליישובים קהילתיים דתיים בגליל. לצורך בחינת מודל זה נערך ניתוח t למדגמים תלויים בין המרכיב התורני לבין כל שאר המרכיבים בכל משפחה של מדדים. בשלב מאוחר יותר של הניתוח בוצעו ניתוחי קשרים - מקדם המתאם של פירסון ומבחן חי בריבוע בין משתני המחקר וכן מבחן להבדלים בין קבוצות מסוג t למדגמים בלתי תלויים. תוצאות המחקר הוצגו בארבעה חלקים: תוצאות כלליות, ניתוח הבדלים בין סיבות למעבר, ניתוחים לפי קבוצות (גיל ומגדר) וניתוחים נוספים.
השערת המחקר הייתה שקיימת חוסר שביעות רצון של ציבור דתי ממקום מגוריו בעיר ועל כן הוא נוטה להגר ליישובים קהילתיים בעלי אוכלוסייה הומוגנית מבחינה דתית.
נמצא שהסיבה בעלת המשקל הגבוה ביותר למעבר לשלושת היישובים הקהילתיים בגליל שנחקרו היא רצון התושבים לשפר את הסביבה הדתית בהשוואה למקום מגוריהם הקודם. המניע השני בעל משקל גבוה למעבר ליישובים הקהילתיים הדתיים הוא הציונות. יש לציין שעצם ההגדרה של ציבור זה כ״דתי-לאומי" או "דתי-ציוני", פירושה תרבות דתית עם מחויבות כלפי המדינה ומוסדותיה.
מתוך הממצאים עולה כי המעורבות החברתית של התושבים גבוהה. דבר זה אופייני ליישוב "סגור" ומרוחק מרחבית מיישובים אחרים, אולם מצב זה מאופיין במסגרת הקהילתית המחויבת על פי צווי ההלכה היהודית. שביעות רצון מהמסגרת החברתית מחזקת את המניע הדתי כמניע עיקרי למעבר ליישובים הקהילתיים הדתיים.
מבוא ורקע ספרות
הקרמה
האוכלוסייה היהודית בישראל מחולקת למגזרים שונים על בסיס: דת, עדה, ותק בארץ, מעמד חברתי-כלכלי ופוליטי. לעיתים חלוקה מגזרית זו באה לידי ביטוי באופן הפריסה המרחבית של האוכלוסייה, כאשר ניתן למצוא ריכוזים הומוגניים באזורי התיישבות שונים. כבר לפני קום המדינה הייתה קיימת התבדלות של חלק מהציבור הדתי לאומי בהתיישבות העובדת - החל משנות העשרים במושבים ואחר כך גם בקיבוצים. בד בבד הוקמו שיכונים עבור הציבור הדתי ביישובים העירוניים. המטרה המוצהרת של התבדלות זו הייתה לפתח את ההתיישבות העובדת ולסייע בפתרונות דיור באופן שיאפשר לחברי תנועת הפועל המזרחי לגור בסביבה חברתית דתית התואמת להם. במשך הזמן הציבור הדתי רכש דירות למגורים גם בשכונות "חילוניות" או מעורבות מבחינת דתיות (כץ, 2005 ; גונן וחסון, 1981).
הקמתם של יישובים קהילתיים ביהודה שומרון וחבל עזה לאחר מלחמת ששת הימים וביתר שאת לאחר מלחמת יום הכיפורים, עודדו מעבר של ציבור דתי מערים לעבר יישובים אלו כשהמניעים העיקריים להתיישבות זו היו אידיאולוגיים (ביליג, סואן וסורקאוט, 2001; ביליג וסורקראוט, 2005). גם בגליל בין המניעים להקמת היישובים הקהילתיים שכונו בתחילה "מצפים", היה מניע אידיאולוגי - ייהוד הגליל, (ליפשיץ ואחרים, 1990). המשך המגמה של ההתיישבות ביהודה ושומרון וחבל עזה היה קשור לסיבות של רווחה כלכלית, איכות חיים (2006 ,Billig) ואולי גם מתוך כוונות של התבדלות על רקע חברתי-דתי (ביליג, 1993 ; שרמן וורד, 1995). הציבור הדתי שהגיע ליישובים הקהילתיים דומה במאפייניו לאלה של הציבור ביישובים הקהילתיים הלא דתיים: גילאים צעירים, בעלי משפחות, לאחר השלמת לימודים, בעלי השכלה גבוהה יחסית, רמת מינוע מעל הממוצע ובעלי מוטיבציה להשפיע על איכות החיים שלהם באופן פעיל. לחלק מאוכלוסייה זו קיימת העדפה לא רק להתיישבות במסגרות לא עירוניות, אלא דווקא ביישובים קהילתיים (ברקאי, 1988).
נעשו מספר מחקרים ביישובים הקהילתיים הלא דתיים בגליל אשר בחנו את איכות החיים (פרניק, 1990) ושביעות הרצון של התושבים מתוך מגמה לעמוד על המניעים לעבור ליישובים הקהילתיים (נחשול בן־דורי, 1990). כמו כן נערכו מחקרים המראים על מגמת הגירה של ציבור דתי מתוך שכונות מעורבות בערים הוותיקות (רוזנברג, 1991 ; זוסמן־דרוקר, 1998). מחקרים על המניעים של אוכלוסייה דתית לבחירת מגורים ביישובים קהילתיים דתיים בגליל, מטרת עבודה זו, טרם נעשו.
ההתיישבות הקהילתית הכפרית בגליל
הגליל, שהוא אזור בעל תכונות אקלימיות ונופיות משותפות, היה אחד האזורים הראשונים שהוקמו בו יישובים על ידי העולים לארץ ישראל. למרות זאת ולמרות מאמצי התיישבות מכוונים בידי הממשלה, שדאגה להקים מושבי עולים ועיירות פתוח בשנות החמישים והששים, מספר התושבים היהודים בגליל נשאר קטן (ליפשיץ ואחרים, 1990). לעומת זאת, מספרם של התושבים
הערבים בגליל עלה במידה ניכרת בשל ריבוי טבעי. כחלק מפתרון למה שהוגדר כבעיה דמוגרפית, החליטה הוועדה להתיישבות, המשותפת לממשלת ישראל ולהסתדרות הציונית העולמית, ב-1979, להקים בהליכי תכנון מזורזים 52 יישובים כפריים קטנים (מצפים) ברחבי הגליל. יישובים אלה מוקמו בארבעה גושי התיישבות - שגב, צלמון, תפן וציפורי, במטרה לקדם את פריסת האוכלוסייה היהודית בגליל ההררי ולרתק את השמירה על קרקעות המדינה על ידי נוכחות ומגורים במקום (ליפשיץ ואחרים, 1990). מתוך כלל המצפים הוקמו גם יישובים קהילתיים דתיים.
במחקר שנערך עבור המועצה הארצית לתכנון ובניה ב-1986, התברר שאוכלוסיית היהודים בגליל ההררי גדלה ב-76,300 נפש בין השנים 1978-1986 כתוצאה מהקמת היישובים הכפריים הקטנים. כ-80% מהתושבים החדשים היו שבעי רצון מאיכות חייהם. אמנם האוכלוסייה היהודית בגליל גדלה, אבל בפועל רק 8% העידו שהגיעו לגליל מסיבות של ״יהוד הגליל״ (ליפשיץ ואחרים, 1990).
יישובים קהילתיים מתאפיינים בעיקר בבתים חד משפחתיים, שירותי ציבור חלקיים ויוממות לעבודה כאשר הציבור ביישובים אלה מתאפיין עפ״י רוב במשפחות עם ילדים, מהמעמד הבינוני ומשכיל (נחשול - בן דורי, 1990). מבחינה מסוימת קיים דמיון בין היישובים לפרברים. תהליך הפרבור החל בתופעה הקרויה "זחילה עירונית". התהליך התפתח בארה״ב שבו אוכלוסייה מהמעמד הבינוני מתוך רצון להימלט מהעיר עברה לפרברים. הסיבות ליציאה מהעיר היו זיהום האוויר, הצפיפות והמתח אך גם מתוך רצון לחיות בקהילות קטנות ואחידות מבחינה דתית, מעמד משפחתי, הכנסה, מקצוע, גיל ואורח חיים (1978 ,Friedman). פרידמן טבע את המושג - יציאה אל ״השדה העירוני״. גבולות ה״שדה העירוני״ הם גבול הנכונות ליומם. גנס, בספרו The Levittowners, מתאר פרבר חדש מתחילת הקמתו שבמהותו משמש כ״קהילת חדרי שינה", מכיוון שכמעט כל תושביה עובדים מחוץ 9-Gans, 1967) Levittown). הבדל אחד בין התופעה בארה״ב ובארץ הוא שבארץ המיקום נקבע בעיקר משיקולים לאומיים. רק לאחרונה קמו מספר יישובים קהילתיים מתוקף דרישות השוק.
עד לשנת 1970 שיטת ההתיישבות הכפרית בארץ הייתה בעיקר חקלאית. המעבר ליישוב הקהילתי נבע מסיבות שונות, ביניהן: ההתיישבות בגליל, ביהודה ובשומרון שהייתה כרוכה בבניית יישובים באזורים הרריים, חסרי פוטנציאל חקלאי, בין היתר כמענה לביקוש של האוכלוסייה העירונית למגורים באזורים כפריים. יצוין שהיישוב הקהילתי קיבל לגיטימציה כצורת התיישבות ע״י אישורה בוועדת שרים לענייני התיישבות לאחר המהפך הפוליטי ב-1977 (פרניק, 1990). מאז הוקמו בגליל קיים מגוון של יישובים קהילתיים השונים זה מזה במאפייניהם מבחינת המרחק מיישובים עירוניים, גודלם (בין 20 ל-250 משפחות ויותר), בהשתייכות הארגונית שלהם - עמותות פרטיות לעומת מערכת התיישבות הממשלתית; מעמד מוניציפאלי; באופן הבנייה - מרוכזת ו״בנה ביתך", בתהליך מיון התושבים ובמניעים להתיישבות (פרניק, 1990).
בניגוד לצורות ישוב מסורתיות כמו הקיבוץ והמושב, אין ליישובים הקהילתיים הגדרה ברורה של עקרונות הארגון ואין מוסד מרכזי יחיד המטפל בהם. אין להם אידיאולוגיה יישובית מחייבת או כללים המסדירים את היחסים והמחויבויות ההדדיות שבין הפרט והכלל בתוך הישוב. המשותף
לכל היישובים האלה היה הדגש על איכות המגורים, חיי קהילה פעילים ורמת שירותים גבוהה כמאפיינים מרכזיים של הישוב (אפלבוים וניומן, 1987).
הגירה
הנטייה להגירה מהווה תכונה אנושית נפוצה. תפוצת אנשים בעולם נוצרה מהגירות גדולות וקטנות לאורך כל תקופת האנושות. תנועות הגירה גרמו לבעיות ולעימותם שנלמדו על ידי חוקרי מדעי החברה (כרמון, 1996). האנתרופולוג 1982) Carnegie) קבע את האבחנה שמחקרי הגירה התבססו רבות על נתונים סטטיסטיים המתעלמים מהמציאות החברתית בד בבד עם הארתם. בהמשך דבריו הוא מציין שאין מדובר רק בגילוי המניעים של המהגרים אלא בגילוי הרעיונות של מערכות תרבות שיתכן וכלל אינם מחשיבים את עצמם למהגרים. הגישה המקובלת בסוציולוגיה מתבססות על התיאוריה הכלכלית הדטרמיניסטית הקובעת שלהגירה תמיד יש סיבה כלכלית בעוד Scheff ו-1993) Hernandez) טוענים שהתרבות המודרנית מאופיינת בעלייה בחילון ורציונליזם ודוחקת את השיקולים המסורתיים־דתיים להבנת פעילות אנושית. כדוגמא לשיקולים מסורתיים־דתיים, Lazerwitz ו-1993) Tabory) קובעים במחקרם על הגירת יהודי ארה״ב לישראל שאוכלוסיית היהודים מהגרים מארה״ב לארץ ממניעי "משיכה" ולא "דחיפה" הנובעים מסיבות אידיאולוגיות-דתיות ולא מסיבות כלכליות, באשר מצבם הכלכלי מאפשר להם לנהוג כך.
הגירה היא בעיקרה תהליך של מעבר כפוי או לא כפוי של אוכלוסייה, מנקודה אחת לנקודה אחרת (שרון, 1985). הגורמים המניעים אוכלוסייה לשנות מקום מגורים היוו נושא למחקרים רבים. הגירה קשורה בנקודת המוצא, מקום מגורים קודם ונקודת היעד אליו בוחרים להעתיק את מקום המגורים. מחקרים ראשונים התייחסו לשינוי מקום מגורים עקב צרכי המשפחה, כמו: נישואין, הגדלת משפחה, שנוי מקום עבודה וכן מסיבות הנוגעות לאיכות חיים: הרצון לשפר תנאי דיור ו/או לשנות סביבה (רוזנברג, 1991).קיימת הגירה מקומית והגירה אל מעבר לתחום הישוב בו גרים. אלו מבין העוברים קרוב וסמוך למקום מגוריהם הקודם עושים זאת בעיקר בגלל הרצון לשפר את תנאי הדיור וגודל הדירה, בעוד שהעוברים מעיר אחרת עושים זאת בגלל הרצון לשנות סביבה פיזית וסביבה חברתית (לוקר, 1987).
קיימות גם סיבות אידיאולוגיות להגירה כדוגמת זו שהביא ציבור יהודי, בחלקו הגדול דתי לאומי, ליהודה ושומרון. במחקר שנערך על מגמות הגירה של הדור השני של מתיישבי היישובים הקהילתיים בשומרון (ביליג, סואן וסורקראוט, 2001) נמצא שבין הסיבות בעלות החשיבות הגדולה ביותר להשארות נמנו: חיזוק ההתיישבות באזור ואחריה חינוך טוב לילדים, איכות חיים, הרצון לגור בישוב קהילתי ותחושת חלוציות.
הגישה הקלאסית של הגירה לפי 1966) Lee), שפיתח את תיאורית "דחיפה-משיכה", התמקדה בהחלטת המהגר לגורמים שונים כגון מרחק, עלות ושלב בחיים, קשר עם מהגרים אחרים ועוד. הספרות מתייחסת לשתי קבוצות של משתנים המסבירים את התופעה: גורמי דחיפה (push) וגורמי
משיכה (pull). תיאורית משיכה-דחיפה טוענת שהגירה נגרמת כתוצאה מחוסר איזון חברתי-כלכלי בין גורמים מקומיים מסוימים "הדוחפים" אנשים אל מחוץ למקום המוצא ואחרים "המושכים" אותם אל מקום היעד (1980 ,Rossi). יש אדם "הנדחף" החוצה ממקומו המקורי בגלל מחסור בעבודה בעוד שהשני "נמשך" על ידי אטרקטיביות של משרה טובה יותר בלי שהמשרה שלו בנקודת העזיבה תהיה מאוימת. גורמי הדחיפה באים לידי ביטוי כאשר הרכב המשפחה משתנה וצרכי הדיור משתנים והמשפחה שואפת להתאים את דירת המגורים לצרכים אלו. בין גורמי משיכה, באים חלקם לידי ביטוי בעת בחירת דירה החדשה, אשר נעשית מתוך שיקולים של מרחב הדירה, הגדלת שטח הדירה ו/או מספר החדרים, מיקום הדירה ומחיר הדירה (שרון, 1985).
שיקול נוסף ברצון להגר יכול לנבוע מרצון לעבור מאזור מגורים בעל אוכלוסייה הטרוגנית לאזור מגורים בעל אוכלוסייה הומוגנית למהגר (1977 ,Michelson). במסגרת תהליך זה אנשים מעריכים את עצמם ובהתאם לכך בוחרים מקום מגורים חדש שיתאים להם. קירבה פיזית במקום מגורים אינה מספיקה ליצירת חברתיות. כדי ליצור מערכת יחסים חברתית באוכלוסייה דרושה הומוגניות חברתית, כלכלית ותרבותית. כאשר קיימת נטייה מוקדמת להתחברות עם אותם אנשים, עשויה הקרבה הפיזית לעודד חברויות כאלו (רוזנברג, 1991). שביעות רצון של הדיירים מדירתם יכולה לנבוע ממאפייני הדירה וסטנדרט הדיור אך גם מאינטראקציה עם שכנים וממשתנים סביבתיים (1981 ,Davis and Fine). במחקר בשכונה שנבנתה ואוכלסה על ידי חברת שכון ציבורית (שוורץ, 1985) הדתיים היו מעוניינים יותר לעזוב את השכונה מאשר האוכלוסייה הלא דתית. שוורץ מסבירה את הרצון לעזוב את השכונה בכך שלמשפחות הדתיות הזדהות חלשה עם השכונה עקב המצאות בתי ספר דתיים, בתי כנסת ומקווה מחוץ לשכונה וכן קיים רצון עז אצל חלק מהאוכלוסייה הדתית לגור ליד אוכלוסייה דומה להם מבחינה דתית. תופעה זו של התמזגות בתוך אוכלוסייה הומוגנית חברתית ו/או דתית קרויה התבדלות. במחקרה של רוזנברג (1991) אושרה בחלקה ההשערה בגין שוני בהתייחסות לשכונה בין האוכלוסייה הדתית והאוכלוסייה הלא דתית בנוגע לאלמנט הדתי: חינוך דתי, אוכלוסייה דתית ושירותי דת, החוזר ונשנה כנושא המבדיל את האוכלוסייה הדתית והלא דתית בכל המישורים לגבי יתר נושאי התייחסות לשכונה (רוזנברג, 1991).
איכות חיים
לעיתים התבדלות עשויה לבא על רקע חברתי-כלכלי שבא לידי ביטוי בתופעת הפרבור, שתוארה לעיל. המניע להתבדלות מסוג זה הוא איכות חיים. איכות חיים של הפרט בסביבת מגורים כוללת את כל הגורמים בסביבה המשפיעים על הרווחה הפיזית והנפשית של הפרט. על פי צ׳רצ׳מן (1994), איכות חיים פירושה ההערכה הסובייקטיבית של הפרט את המידה שבה הצרכים שלה או שלו, בתחומי החיים השונים באים על סיפוקם. תחומים אלו כוללים: הגשמה עצמית, בריאות חיי משפחה, יחסים חברתיים, מקום מגורים ומקום עבודה, שירותי ציבור ומסחר, שוויון חברתי, איכות הסביבה, בטחון אישי, מצב כלכלי וערכים דתיים, לאומיים ואתניים . 1994) Culyer) טוען שמדד איכות החיים הוא יחסי למקומות וזמנים שונים. הגישה היחסית תלויה במידת הנגישות, הבעלות והזכאות למצרכים באופן יחסי לאחרים. מסיבה זו עוני באנגליה שונה מעוני בבנגלדש.
הספרות המקצועית מציעה שני סוגי מדדים להערכת איכות חיים: אובייקטיביים, המתארים את הסביבה הפיזית והאנושית וסובייקטיביים, המתארים את עמדות הפרט כלפי אותם תנאים. שביעות רצון של תושבים נחשבת כמדד הסובייקטיבי המקובל ביותר למדידת איכות חיים בסביבת המגורים (פרניק, 1990). יש לציין שקביעת מדדים לאיכות חיים נעשית על בסיס שביעות רצון של האוכלוסייה הנחקרת שכן לפי 1994) Megone) קיימות שלוש הנחות שגויות של המראיין בנוגע להעדפת הנחקר. הנחה ראשונה, שקיימת יציבות במשך הזמן. הנחה שנייה, שקיימת נכונות מלאה לגלות את ההעדפות והנחה שלישית שהפרט לעיתים טועה ברצונותיו בכך שהוא מעדיף דברים שאינם לטובתו, כך שמילוי רצונותיו לא ישפר את איכות החיים שלו.
סביבות המגורים כוללות את הסביבה המיידית וסביבה רחבה יותר: דירה, בית, שכונה, יישוב, אזור וכר. תכונות הקשורות בסביבת המגורים מהוות גורם משמעותי בשביעות רצונו של הפרט. סביבת מגורים המותאמת לתושבים, מבחינת היחסים החברתיים והפעילויות שהם רוצים לקיים בה מהווה תרומה חשובה לאיכות חיים טובה (צ׳רצ׳מן, 1978). רוב המחקרים מתייחסים לשלושה מכלולי גורמים התורמים לשביעות רצונו של הפרט מסביבת מגוריו: המכלול האנושי, המכלול הפיזי ומכלול השירותים. חשיבותו של כל גורם משתנה מסביבה לסביבה ובקרב קבוצות אוכלוסייה שונות (פרניק, 1990).
איכות חיים תלויה במידה זו או אחרת ביחסים חברתיים בין התושבים, כאשר הסולידאריות בין התושבים תורמת לשביעות רצון חיובית של הפרט מאזור מגוריו (1977 ,Michelson). בסקר עמדות שנערך בשכונות בתל אביב מצאו החוקרים מתאם חיובי גבוה יחסית בין שביעות רצון מהמצב החברתי בשכונה ובין שביעות רצון כללית מהשכונה (הר פז, 1978). עצם קיומם של יחסים בין התושבים ולאו דווקא עוצמת הקשר היא התורמת לשביעות רצון של התושבים (גינזברג, 1978). בני אדם נוטים לבחור את חבריהם מבין הדומים להם. ביישובים בהם האוכלוסייה הומוגנית יגברו הסיכויים שהתושבים יקיימו ביניהם יחסים קרובים (1985 ,Marans). יש חשיבות לדמיון הבסיסי בתכונות החברתיות והאתניות, שכן הקונפליקט בין קבוצות סותרות מחריף כאשר חבריהן נבדלים זה מזה במערכת שלמה של תכונות ושל מאפיינים (ליבמן, 1990 ; ביליג וצ׳רצ׳מן, 2003 ; & Billig 2003 ,Churchman). שביעות רצון ממקום מגורים פירושו השגת יעד של איכות חיים.
עפ״י אריסטוטל, אם יש לאדם יעד בצורת חיים כלשהי, אז סביר להניח שמה שקרוי חיים טובים יכלול השגת יעד זה. אם ניתן יהיה להגדיר את היעד של הפרט ניתן יהיה להגדיר מה נחשב לחיים טובים (1994 ,Megone). באותה מידה היחס ליעדים בצורת חיים על בסיס תפישות חברתיות שונות בין פרטים המשתייכים לחברות או תרבויות שונות משפיע על גישות שונות לאיכות חיים כגון זו בין הגישה הדתית לגישה הרציונאלית - תועלתית (1994 ,Hodge). גוון באורחות חיים אופייני למדי בתקופתנו. אם בחברות שמרניות קיים בדרך כלל אורח חיים "נכון" אחד, אזי בתקופה הבתר-תעשייתית קיימות יותר צורות חיים שמהם ניתן לבחור. צורת חיים מאופיינת על ידי מגמות של ערכים (כדוגמת דתי מול חילוני), שיוך אתני, חיי משפחה, אופי התעסוקה והפנאי וההעדפה למגורים (1995 ,Carmon).
התבדלות
בשילוב מהגרים בתוך חברה חדשה, קיימים שלושה מודלים של אינטגרציה: התבוללות, כור היתוך ופלורליזם חברתי. התבוללות, פירושה הטמעות המהגר בתוך החברה החדשה. כור היתוך, פירושו שילוב של תרבויות של אוכלוסיות מהגרים שונים לרבות המקומיים ופלורליזם תרבותי פירושו שמירה של כל קבוצה אתנית על תרבותה (1996 ,Carmon). כור היתוך יוחס במידה רבה לארה״ב וכתפישה חברתית יוחס במידה מסוימת לשנותיה הראשונות של מדינת ישראל, אם כי תפישת ההנהגה בראשית ימיה של המדינה דגלה בגישת ההתבוללות. כיום, אנו עומדים בפני התפתחות המובילה לפלורליזם תרבותי, בעיקר בתחום הדתי. מודל של פלורליזם תרבותי הפך לתופעה רגילה בחברה המודרנית כאשר בבסיס קיימת ההנחה שקבוצות שונות בחברה משפיעות אחת על השנייה בצורה הדדית אולם שומרות על זהותן. היעד של אינטגרציה חברתית הוגדר מחדש כמקדם איחוד אזרחי תוך שמירת הגוון האתני (כרמון, 1996).
התנהגות ואורח חיים שונה עשויים להוביל בסופו של דבר להתבדלות מרחבית (1977 ,Wilson). על פי שנל ואוסטנדורף (2002), קבוצות חברתיות נוהגות להתבדל לתוך מרחבים בעלי תרבות אחידה שבהם זהותם תוכל להישמר. הפרטים בקבוצות אלה יוצרים זהות קיבוצית שתחלוש על זהותם האישית בתוך הקבוצה ותשלול את זהותם של פרטים בקבוצות אחרות. הדבר יקבל תוקף כאשר המרחבים יהיו מזוהים כשייכים לקבוצות מסוימות. תוך כדי התקבצות למרחב הנפרד הקבוצות מפתחות נוהגי התבדלות אשר ידגישו את הסיבות להתבדלות, לעיתים על ידי מתן תחושת עליונות על פני קבוצות אחרות. שנל מבדיל בין ארבעה מישורים של התבדלות: במישור החברתי, במישור הארגוני-ציבורי, במישור התרבותי ובמישור הסמלי. התבדלות אופיינית לכתות דתיות קטנות העומדות בעימות חריף עם החברה הסובבת אותן, הן במישור הערכי והן באורח החיים היומיומי מפני שהן חוששות שמא מגע בלתי מבוקר בין חבריהם ובייחוד בין בני הנוער עם החברה הסובבת ותכניה התרבותיים יגרום לסחף בעמדותיהם הדתיות ובהתנהגותם (פרידמן, 1978). להליך ההתבדלות מרצון שני מניעים: ליצור "דומיננטיות תרבותית" על מנת להקל את תהליכי החברות ולהימנע מהשפעות תרבותיות וחברתיות הנוגדות את תרבות הקבוצה. התבדלות על רקע דתי בין קבוצות אוכלוסין נוצרת לעיתים כתוצאה מהליך כפוי ולעיתים מרצונה של קבוצת אוכלוסין מסוימת. 1992) Senett) בהתייחסותו לגטו, הגדיר אותו כמשמש בו זמנית כמקום לדיכוי וכמקום להזדהות. למרות המחלוקת לגבי התבדלות מרחבית יש הסוברים שהיתרונות הגלומות בהתבדלות על רקע אתני כוללות אנשים בעלי מעוף בתחומי חברה, תרבות, כלכלה ופוליטיקה כדוגמת תמיכה כלכלית וחברתית בשירותי ציבור שונים כגון חנויות, ייחודיות, בתי ספר ומוסדות דת (,Polanyi 1944).
בישראל קיימות קבוצות באוכלוסייה הדתית שמטרתן ליצור קהילה מתבדלת המתגבשת סביב אזור מגורים רציף ככל האפשר וקבוצות אחרות המתגוררות בשכונה הטרוגנית המקיימות התבדלות חברתית בין דתיים ולא דתיים. בידוד חברתי מאפיין את היחסים בין יהודים דתיים ולא דתיים גם כשהם גרים ביחד באזורים מעורבים מבחינה דתית. קיימות מערכות חינוך נפרדות של
דתיים ולא דתיים וזאת כדי למנוע חשיפה להשפעה חיצונית שיכולה לערער את הדתיות (זוסמן-דרוקר, 1998). מחקרים הראו שמגורים של אוכלוסייה דתית הגרה בסמיכות לאוכלוסייה שאינה דתית יוצרים התבדלות אישית (individual segregation) ביחס למרחבי המחייה היום יומיים ולכן קיים הצורך באוכלוסייה זו להתבדלות מרחבית. מנהגי התבדלות ניתנים להגדרה כמערכת של אסטרטגיות שטח שבהן קבוצות חברתיות משתמשות כדי להגדיל את המרחקים בין הקבוצות תוך שליטה על תחומי שטח, סגירת גבולות בין קבוצות וניתוב אינטראקציות חברתיות-מרחביות למערכות בין קבוצתיות (2002 ,Schnell, Ostendorf). במודל הכללי שלו, מציב Boal ארבעה תיפקודים עיקריים לסגרגציה של מגורים: א. הגנה: יצירת אפשרות לקבוצה התבדלת לשמור על אורח-חייה, תרבותה. ב. הימנעות: הקהילה יוצרת ״גומחה-מגוננת (protective-niche) בה חבריה מרגישים עצמם בטוחים מפני לחצים וחוסר ודאות של העולם החיצוני. ג. שימור: דומה להימנעות, אך בעל משמעות פוזיטיבית יותר. ד. התקפה: האזור הנבדל מהווה בסיס לפעולותיה של הקהילה במאבקה עם קבוצות חברתיות אחרות.
אי אפשר להתעלם מן ההבחנה המקובלת, בין ״סגרגציה כפויה״ ל״סגרגציה מרצון״; שהיא הבחנה שטחית ובלתי מקובלת. גם השאיפה להתבדלות שמקורה ברצון האוטונומי של הקבוצה המתבדלת, אינה נקייה מסייגים חיצוניים, שכן השיקולים בדרך להחלטה הפוזיטיבית על המגורים מתבדלים כוללים גם את אפשרויות מגורים עם קבוצות אחרות, על העלויות והתועלות שלהם. הגטו החרדי הוא תוצר משולב של כוחות המושכים את בני הקהילה להתקבץ באזור מיוחד ולגור בקרבה מיידית זה לזה, ושל כוחות הדוחפים אותם להתרחק מיתר האוכלוסייה ומאותם מרכיבים עירוניים מאיימים (שלהב, 1981).
התבדלות של ציבור דתי לאומי
סוציולוגים ופילוסופים מתפלמסים ארוכות בשאלה מהו הציבור הדתי לאומי. לגבי רוב האנשים המזהים את עצמם כדתיים, מדובר בעיקר בתחושה של השתייכות לעולם שאורחות חייו אינם נקבעים על ידי צרכים אנושיים קצרי טווח, כי אם על ידי כוח עליון, מוחלט. על פי שלג אדם דתי הוא מי שמגדיר את עצמו כדתי. הדתיים הם אלה הרואים את עצמם מחויבים לשמירת מצוות ואינם מרשים לעצמם לברור את המצוות כפי שעושים המסורתיים המגדירים את עצמם כמאמינים (שלג, 2000). אדם המשייך את עצמו לציבור דתי לאומי (בספרות הוא יופיע גם בכינוי דתי-ציוני) הוא בעל מחויבות לאמונה בעקרי היהדות והכרה בהלכה כמקור הסמכות לערכים ונורמות המקיפים את מעגלי חייו במסגרת הקהילה. מנגד הוא בעל תודעה מודרנית (שגיא, שוורץ ושטרן, 2000). ההגות הציונות הדתית הינה הגות מהפכנית דווקא בתודעת השילוב הטבועה בה. מחד מדובר בתנועה רעיונית דתית אורתודוקסית המחזיקה בעקרונותיה המסורתיים של היהדות ויחד עם זאת, מדובר בתנועה בעלת חשיבה ומאפיינים מודרניים מקובלים (ליברמן, 2004).
ההתיישבות ובניית שיכונים בערים הייתה אחד האמצעים בהם השתמשו המחנות הפוליטיות, ההסתדרותי-פועלי, הלאומי והדתי, בשנות טרום הקמת המדינה ובראשית ימיה של המדינה, להשגת יעדים פוליטיים. המחנות הקימו חברות בנייה משלהן שבנו ואפשרו אכלוס של חברי המסגרת הפוליטית בלבד עבורה נבנו שיכוני הדיור. השכונות שהקים המחנה הדתי מילאו תפקיד
כפול. בד בבד עם יצירת בסיס גיאו-פוליטי, שימשו שיכונים מתבדלים אלו לקיום אורח חיים דתי בתנאים של הומוגניות תרבותית. ב-1922 הוקם ארגון הפועל המזרחי שמטרתו הייתה למלא את החסר בתנועת המזרחי בפעילות מעשית של התיישבות, ומצאה קרקע משותפת עם ההסתדרות הכללית של העובדים. בשנת 1940 נחתם הסכם בין הפועל המזרחי וההסתדרות הכללית. הפועלים הדתיים יסדו חברה קבלנית בשם "עולים בונים" שמטרתה לבנות עבור הציבור הדתי. לאחר שחברה זו גדלה השתנה שמה לחברת "משכנות". תנועת המזרחי הקימה בנפרד חברת בנייה בשם "הבונה". לימים, כאשר התאחדו שתי המפלגות, המזרחי והפועל המזרחי לתנועת המפד״ל, התאחדו שתי חברות הבנייה לחברת משה״ב, הפועלת גם כיום כחברה קבלנית הבונה עבור הציבור הדתי (גונן, חסון, 1986 ;כץ, 2005).
בשנות המדינה שבדרך ובעשורים הראשונים לקיום המדינה ראו אגפיה השונים של החברה הדתית, בעיקר בני הציונות הדתית, בעולם החילוני שסבב אותם מושא להערכה, בעיקר בגלל הרוח האידאליסטית-חלוצית, למרות ההסתייגות מהחינוך החילוני ו״ניתוק משורשי האומה" (שלג, 2000). הנהגה זו כמובן נועדה לתת ביטוי לתפישת עולמה של הקמת מדינה "יהודית" ולא מדינת "היהודים". הרצל עצמו נתן לכך ביטוי בכנס בבאזל ב-1887, "הציונות היא שיבה אל היהדות עוד לפני השיבה אל ארץ היהודים״ (סואן, 2003). כיום שני הצירים, התורה והציונות המשולבים זה בזה, עליהם חונכו הצעירים, נמצאים בסכנה.
ההתבדלות בישראל בין ציבור דתי לציבור שאינו דתי תופש תאוצה לאחר מלחמת ששת הימים וביתר שאת לאחר מלחמת יום כיפור, כאשר הציבור הדתי שהיה "נגרר" מאחורי הנהגת הציבור הלא דתי, על שתי מפלגותיו הגדולות, החל "להרים ראש" והחליט שהגיע הזמן לפעול לכוון תפישת עמדות הנהגה. הגידול בעוצמתה של החברה הדתית הוביל מטבעו להגדלה ניכרת של שטח החיכוך שלה עם החברה הכללית. תהליך זה הוא כיום הגורם המרכזי בשינוי ההולך ומתחולל בפניה של החברה הדתית. מצד אחד מדובר בשינוי כמותי ומהותי המאפשר לחברה הדתית לתבוע תביעות ולבקש לעצב את החברה הישראלית ומצד שני היחלשות תחושת האיום מפני החברה הכללית. לכך יש להוסיף את הגוון האידיאולוגי, חברתי והתרבותי כפי שלא היה בעבר (שלג, 2000).
בפתח היובל השני למדינה הולך ומתגבר בחברה הישראלית המאבק על הזהות הקיבוצית. חוקרים מכל מיני תחומים תיארו וניתחו מאבק זה במושגים רבים ומגוונים. המאבק על הזהות הקיבוצית תואר כמאבק שמתנהל בין שתי גישות ומגמות עיקריות: האחת יהודית, דתית, ציונית, קולקטיביסטית ואתנו-לאומית; השנייה חילונית, פוסט-ציונית, אינדיבידואליסטית, אוניברסלית, מערבית, ליברלית ודמוקרטית. בהקשר זה פרץ לתודעה הציבורית בשנות התשעים המושג "מדינת כל אזרחיה״ כניגוד למדינה הציונית היהודית (כהן, 2004).
מגמות אלה הביאו לתהליך הדרגתי של התבדלות בציבור דתי-לאומי. בשנים האחרונות נראית כהולכת ומתחזקת מגמה של בידול מהציבור הישראלי הכללי שכופה על עצמו הציבור הדתי לאומי (ליבמן, 1994; מרזל, 1998). יש חשיבות לדמיון הבסיסי בתכונות החברתיות והאתניות, שכן הקונפליקט בין קבוצות סותרות מחריף כאשר חבריהן נבדלים זה מזה במערכת שלמה של תכונות ומאפיינים (ליבמן, 1990). כבר לא מדברים במושגים של התבדלות אלא במושגים של שסע. חוקרי
החברה הישראלית מציינים שמבין ארבעה שסעים המפלגים את החברה היהודית במדינת ישראל: שסע מעמדי, שסע עדתי, שסע פוליטי ושסע דתי (ליסק, 1989) נראה השסע הדתי, היינו הקונפליקט התרבותי הקיים בין יהודים דתיים ליהודים חילוניים, כאחד הקונפליקטים החריפים והמשמעותיים ביותר לעתידה ולחוסנה של החברה היהודית בישראל (שבייד, 1989). השסע הדתי-חילוני נתפס כאחד השסעים העמוקים והקשים ביותר בחברה הישראלית. הוא נובע מתפיסות עולם שונות ומנוגדות בכל הנוגע ליחסי דת ומדינה, זהות יהודית ותרבות יהודית, היחס לארץ ישראל, ובעיקר - היחס לתחומים שונים של היום־יום. בסך הכול ניתן לומר כי העימות המתמשך, ההולך ומעמיק בין דתיים לחילוניים הוא בחזקת מלחמה על הזהות הקיבוצית (טסלר, 2002). 
על פי שנל קיימים שלושה מאפיינים הדרגתיים של הזדהות בנוהגים חברתיים בהתבדלות. בראשון, הפרט והקבוצה יוצרים בתודעתם הכללית מושגים של "הם" ו״אנחנו" ובכך נוצרים הגבולות בין הקבוצות; שנית, פרטים וקבוצות עשויים לפתח הרגשה חזקה של "הזדהות עם" הקבוצה והרגשה של "התנכרות" מאחרים ושלישית, נוהגי התבדלות נוטים לזהות את החברים בקבוצה כ״עליונים" ביחס לאחרים מחוץ לקבוצה, הנתפסים כ״נחותים״. בעקבות גידול בייצוגם של הדתיים בבחירות לכנסת בשנת 1988, הציבור החילוני חשף רגשות של חרדה מפני המשמעות של השתתפות הדתיים בשלטון. הדימוי של הדתי הוא דימוי של יריב ודימוי זה הלך והחריף בטורים ובמאמרי המערכת המתייחסים ל״הם" לעומת "אנחנו" (ליבמן, 1990).
ההתבדלות של ציבור דתי באה לידי ביטוי במישורים הבאים:
בתחום המגורים: בשנים האחרונות נוסדו חברות בניה רבות המתמחות בבניה ובשיווק נדל״ן לציבור הדתי לאומי וחברות ותיקות הרחיבו את פעולתן. חברות אלה מקימות שכונות שלמות במרכזי ובשולי הערים הגדולות המיועדות באופן בלעדי לציבור זה.
בתחום התקשורת: תחום התקשורת הכתובה והמשודרת בעלת האופי הציוני דתי נמצא בשנים האחרונות במגמת עליה הן בהיקף והן בתפוצה. בתחום התקשורת הכתובה ניתן להצביע על מגמת גידול משמעותי בהיצע של עיתונים, עלונים וכתבי עת חדשים בעלי גוון ציוני דתי. מבחינת תפוצה חלה עליה בתפוצה לעיתונות ציונית דתית.
בתחום התרבות והפנאי: בכל שטחי היצירה, האמנות והתרבות קמו חלופות של יוצרים ואומנים דתיים ציונים. בשנים האחרונות הולכות וגוברות היוזמות המסחריות הפועלות בשטח התיאטרון, הבידור ,המוסיקה החסידית והעברית ברוח הציונות הדתית (ליברמן, 2004).
יצוין שהתהליך אינו מקיף את כל המגזר הדתי לאומי ועם זאת לא ניתן למקד אותו באוכלוסייה מסוימת, כגון אוכלוסייה בעלת חתך חברתי-כלכלי מסוים. ניתן לומר שמעבר לאידיאולוגיה יש צרכים של הפרט במסגרת הקהילה הדתית המחייבים קירבה למוסדות שונים, כדוגמת בית כנסת, מוסדות חינוך, מקוה וכיו״ב (ליברמן, 2004). על פי רוזנברג (1991) אפשרות אחת להסבר התופעה
הבידולית, שמועלה מפעם לפעם על ידי גורמים שונים מתוך הציונות הדתית עצמה, היא שהצרכים הקהילתיים המיוחדים של הצבור הדתי (ביכנ״ס ומנין לתפילה, מקוה טהרה, שיעורי תורה, מוסדות עזרה הדדית וכר) מכתיבים ממילא מגורים בעלי אופי סגור יותר. אך הסבר זה מתקשה להתמודד עם שאלת עיתוי התופעה. יתר על כן, הסבר זה אינו מתמודד כיאות עם התפתחות תופעת הסגרגציה לכיוונים ולשטחי חיים נוספים מעבר לתחום המגורים כמתואר לעיל. הסבר אחר לתופעה זו הוא שהשיפור ביכולת הכספית של חלק מהציבור הדתי לאומי מעלה את הרצון לשפר את איכות החיים, שבאה לידי ביטוי, בין היתר, ברצון לגור בשכונה שבה גרים משפחות דומות הן מבחינת הרמה הסוציו אקונומית והן מבחינת הרקע החברתי-תרבותי. תנועות אוכלוסיה מקובלות ורגילות אלה יצרו גם את תופעת השכונות והיישובים בעלי האופי הציוני דתי. גם הסבר זה אינו מתמודד כיאות עם מספר עובדות הקשורות בתהליך הסגרגציה (ליברמן, 2004).
אוכלוסייה ניכרת מתוך מגזר הציונות הדתית נמצאת כיום על פרשת דרכים בין התבדלות מוחלטת בכל תחומי החיים, כדוגמת ההתבדלות החרדית, או התבדלות טריטוריאלית בלבד לבין כוונה להמשיך לשאוף ליותר מעורבות בעשייה בכל התחומים הציבוריים במדינה. מחקרים של שנל (2000), רוזנברג (1991) וזוסמן־דרוקר (1998) הראו שקיימת נטייה להתבדלות בציבור הדתי בעיר, על רקע דתי. אנו נבדוק האם חוסר רצון לגור ביחד עם הציבור שאינו דתי "דוחף" את הציבור הדתי אל מחוץ ליישובים המעורבים אל מסגרת יישובית הומוגנית מבחינה חברתית/דתית, או האם הרצון לאיכות חיים "מושך" את הציבור הזה ליישובים בפריפריה או שתי הסיבות גם יחד? מחקרים הראו שהמניע הלאומני - "ייהוד הגליל" אינו מהווה מניע בעל משקל בציבור הלא דתי. אנו נבדוק האם הדבר נכון גם לגבי הציבור הדתי שבחר להתגורר ביישובים קהילתיים דתיים בגליל. מחקר זה יצטרף למחקרים אלו ואחרים ויבחן את המניעים של אוכלוסייה דתית לאומית לבחירת מגורים ביישובים קהילתיים דתיים בגליל.
מטרת העבודה
התבדלות אתנית היא תופעה הקיימת במקומות רבים בעולם בהם יש עירוב של קבוצות אתניות. הרקע המשותף של חברי הקבוצה מאפשר להם להתמודד מול קבוצות אחרות אשר נדמה כי הן מאיימות עליהן. נושא עבודה זו הוא בחינת ההתבדלות על רקע דתי. ציבור דתי, לסוגיו, נוטה להתבדל מהאוכלוסייה הלא דתית בישראל. ציבור רחב של החברה הדתית-לאומית מעדיף בעשורים האחרונים להסתגר בשכונות וביישובים משל עצמו, בדומה לחברה החרדית ובניגוד בולט למנהגה בעבר.
כתושב ותיק דתי שהתגורר בקריות, שליד חיפה, מאז 1977, שמתי לב לכך שבשנים האחרונות מספר חברי הקהילה הדתית הולך ופוחת. עדות לכך ניתן לראות במספר הולך ומצטמצם של דתיים הפוקדים את בתי הכנסת בשכונות וסגירת גנים דתיים וצמצום משמעותי של ילדים הפוקדים את בית הספר של החינוך הממ״ד. תהליך דומה מתחולל גם בערים אחרות בישראל. אמנם ניתן לייחס זאת להזדקנות ותמותה של אחוז מסוים מהתושבים, אך זו לא הסיבה היחידה הנראית לעין. צעירים בני דור ההמשך עוזבים את הערים המעורבות. ניתן היה לייחס זאת לסיבות כלכליות, כגון אפשרות רכישת דירה או מציאת תעסוקה אולם חלקם בחר להתגורר בערים בעלות אופי דתי מובהק או בשכונות דתיות חדשות וחלקם בחר להתגורר ביישובים קהילתיים דתיים. מתברר שבעקבות הילדים החלה עזיבה של דור ההורים, המעדיפים להתגורר בסמוך לילדיהם. בחרתי לנסות ללמוד על המניעים של אלה הבוחרים לגור ביישובים הקהילתיים.
בכוונת עבודת המחקר הייתה לנסות ולזהות את הגורמים המניעים אוכלוסייה דתית להגר ליישובים הקהילתיים. האם היא מונעת על ידי דחיפה או משיכה או שניהם יחד.
תיאור המחקר
מחקר זה בוחן את המניעים של אוכלוסייה דתית לאומית לעזוב את העיר לטובת מגורים ביישובים קהילתיים בגליל. כמן כן עוסק המחקר בחקר מניעיו של ציבור זה להתיישב ביישובים קהילתיים דתיים המאופיינים באוכלוסייה הומוגנית מבחינה חברתית-כלכלית.
אוכלוסיית המחקר
אוכלוסיית המחקר מורכבת מתושבי שלושה יישובים קהילתיים דתיים בגליל: הושעיה, מורשת, מצפה נטופה. תושבי היישובים הללו הגרו למקומות אלו ממקומות שונים בארץ, הן מבחינה גיאוגרפית והן מבחינת סוגי היישובים. במסגרת המחקר נדגמה אוכלוסייה משלושה יישובים אלו על מנת לאשש או להפריח את הטענה בדבר המגמה הנראית לעין של התבדלות בציבור הדתי על רקע דתי.
להלן רקע על היישובים הנחקרים:
היישוב מורשת
היישוב נכלל במועצה אזורית משגב. המסגרת ההתיישבותית אליה השתייך היישוב בעת הקמתו היתה "אמנה" וכיום אין הוא משתייך למסגרת התיישבותית. היישוב החל כיישוב זמני באתר קרוונים בשנת 1994 סמוך ליישוב הקבע של היום. שלב א׳ של היישוב אוכלס ב-1997 וכלל כ- 77 משפחות, בשלב ב׳ 58 משפחות ובשלב ג׳ מתוכננים 65 בתי מגורים שטרם אוכלסו במלואם. היישוב מיועד ל-480 מגרשים על פי התב״ע. היום מתגוררות ביישוב כ- 180 משפחות המונות כ-1,000 נפש. מוסדות הציבור ביישוב כוללים: בית כנסת, מקווה, מעונות יום, גני ילדים ובית ספר יסודי. לימודים תיכוניים מתקיימים מחוץ ליישוב: בישיבות תיכוניות לבנים ובאולפנות לבנות. כמו כן, ניתנים ביישוב שירותי צרכניה, דואר וסניף קופ״ח שנבנה בתקופת המחקר. רוב התושבים מועסקים מחוץ לישוב. חלקם מועסקים במשרדים הממוקמים בתוך בתיהם. קיימות מסגרות תרבות של תנועת נוער של בני עקיבא וחוגים לגיל "השלישי" ופעילויות כלליות ותורניות יזומות ע״י ועדת תרבות עבור נוער ומבוגרים. היישוב מנוהל על ידי ועד נבחר אחת לשנה ומספר ועדות משנה.
מאפייני הציבור מנתוני תוצאות המחקר (ביישוב מורשת התקבלו תשובות מ-26 נבדקים): מוצא עדתי: 50% מאירופה-אמריקה, 25% מאסיה-אפריקה ו-25% מישראל. כל המשיבים הגדירו את עצמם כדתיים־לאומיים. למעט אחד, כל המשיבים בעלי השכלה של 16 שנה. לכל המשיבים לפחות רכב אחד בבעלותם ל-38% שני רכבים. ל-60% מהמשיבים בתים בגודל מעל 150 מ״ר.
היישוב הושעיה
הישוב משתייך לזרם ההתיישבותי של הפועל המזרחי ושייך למועצה אזורית עמק יזרעאל. היישוב הוקם ב-1980 כהיאחזות נח״ל וב-1983 התיישבו בו ראשוני היישוב הקהילתי. בתחילת דרכו התיישבו עשר משפחות בקרוונים. בשלוש השנים הראשונות הייתה במקום היאחזות נח״ל, שחלק מחבריה גרים כעת בישוב. היישוב מיועד ל-500 מגרשים על פי התב״ע. היום מתגוררות ביישוב כ-250 משפחות המונות כ-1,300 נפש.
ביישוב קיימים מוסדות ציבור הכוללים: בית כנסת, מקווה, מעונות יום, גני ילדים ובית ספר יסודי וחטיבת ביניים אזוריים. לימודים תיכוניים מתקיימים מחוץ ליישוב: בישיבות תיכוניות לבנים ובאולפנות לבנות. כמו כן, ניתנים ביישוב שירותי צרכניה, דואר וסניף קופ״ח. קיימות מסגרות תרבות של תנועת נוער של בני עקיבא, שיעורים של לימודי קודש, חוגים, ערבי תרבות וטיולים מאורגנים. היישוב מפעיל מספר מוסדות צדקה, כגון: בית תמחוי (לאזרחים נזקקים מחוץ ליישוב), קופת גמ״ח, לרבות גמ״ח אחים להשאלת ציוד סיעודי ורפואי וחברה קדישא. הישוב מנוהל על ידי מזכירות הנבחרת מתוך מועצה הנבחרת על ידי כלל הציבור. הציבור בוחר ועדות ראשיות והמזכירות ממנה ועדות משנה שונות.
מאפייני הציבור מנתוני תוצאות המחקר: מוצא עדתי (ביישוב הושעיה התקבלו תשובות מ-22 נבדקים): 50% מאירופה-אמריקה, 20% מאסיה-אפריקה ו-30% מישראל. רוב המשיבים הגדירו את עצמם כדתיים־לאומיים למעט שלושה שהשיבו שהם מסורתיים. כל המשיבים בעלי השכלה של 16 שנה ויותר. לכל המשיבים לפחות רכב אחד בבעלותם. ל-72% שני רכבים. ל-90% מהמשיבים בתים בגודל מעל 150 מ״ר.
מצפה נטופה
היישוב נכלל במועצה אזורית גליל תחתון. המסגרת ההתיישבותית אליה השתייך היישוב בעת הקמתו היה "אמנה". כיום אין הוא משתייך למסגרת התיישבותית. היישוב הוקם ב-1984 עם גרעין של 21 משפחות. לא היו שלבים של קליטה אלא כל שנה נקלטו בין 6 ל-68 משפחות בהתאם
למגרשים פנויים שהיו. כיום גרים בישוב 108 משפחות המונות כ-540 נפש. יעד האכלוס של הישוב הוא כ-260 משפחות.
ביישוב קיימים מוסדות ציבור הכוללים: בית כנסת, מקווה, מעונות יום, גני ילדים. לימודים בבתי ספר מתקיימים מחוץ ליישוב. כמו כן, ניתנים ביישוב שירותי צרכניה וסניף קופ״ח. קיימת תעסוקה בתוך הישוב במבנה משרדים ובתי מלאכה וחקלאות. קיימות מסגרות תרבות של תנועת נוער של בני עקיבא וחוגים שונים לציבור. הישוב מנוהל על ידי מזכירות בת 5 חברים הנבחרת בבחירות של הציבור פעם בשנה.
מאפייני הציבור מנתוני תוצאות המחקר: מוצא עדתי (ביישוב מצפה נטופה התקבלו תשובות מ-21 נבדקים): 50% מאירופה-אמריקה, 40% מאסיה-אפריקה ו-10% מישראל. רוב המשיבים הגדירו את עצמם כדתיים־לאומיים. כל המשיבים בעלי השכלה של 16 שנה ויותר. לרוב המשיבים לפחות רכב אחד בבעלותם למעט משיב אחד. ל-42% שני רכבים. ל-66% מהמשיבים בתים בגודל מעל 150 מ״ר.
בחירת המדגם
המדגם נבנה בשיטת שכבות בכל ישוב. החלוקה לשכבות נעשתה כדלקמן:
א.	שכבה לפי שתי קבוצות גיל - צעירים בני 20-35 וגיל העמידה בני 36-55
ב.	שכבה בחלוקה לפי מגדר אשר היה אמור להיות מחולק ל-50% נשים ו-50% גברים.
הסקר נערך במהלך החודשים יולי עד ספטמבר 2004. איסוף הנתונים נעשה באמצעות שאלונים שנמסרו באופן אישי לכל נבדק שנבחר מרשימה מראש. על מנת לקבוע את הנבדקים פניתי למזכירות כל אחד מהיישובים וביקשתי לקבל רשימה עם שמות שני בני הזוג בכל משק בית בישוב, ותאריך לידה של כל אחד מהם. סימנתי נבדקים על פי קריטריונים של גיל ומגדר לפי חלוקת השכבות הנ״ל. בסיוע תושב בכל אחד מהיישובים העברתי את השאלונים לכל אחד מהנבדקים לביתם. הנבדקים נתבקשו להשיב על השאלונים ולהחזירם לתושב שמסר להם. כאשר לא הייתה היענות מספקת, במקרה של הישוב הושעיה, הועברו שאלונים לנבדקים אחרים על פי אותם קריטריונים.
מדגם האוכלוסייה הנחקרת היה מורכב מ-130 דיירי קבע מכל אחד מהיישובים (או הנמצאים בתהליך קליטה ועל כן מתגוררים במגורים זמניים - בישוב מצפה נטופה בלבד). התקבלו תשובות מ-69 אנשים, שהם שיעור של 53% מכלל המדגם. ביניהם 42 נשים ו-27 גברים המהווים חלוקה
באחוזים של 61% נשים ו-39% גברים. אחוז ניכר מהגברים (בעיקר בישוב הושעיה) סרב להשתתף במחקר. בחלוקה לפי שכבת גיל התקבלו תשובות מ-31% צעירים ו-69% מבוגרים יותר.
מאפיינים נוספים של המשיבים :
מקום המגורים הקודם של רוב המשיבים בכל שלושת היישובים היה בעיר (כ-70%), כאשר מקום המגורים הקודם השני בשיעור ניכר הוא ביישובים קהילתיים במורשת, במושבים בהושעיה ובקיבוצים במצפה נטופה. רוב רובם של מהמשיבים נשואים. למרות המטרה להגיע לאיזון של 50% בין המשיבים בשכבה לפי קבוצות גיל, קרוב ל-70% מהמשיבים מעל גיל 36. בכל שלושת היישובים קרוב למחצית המשיבים בעלי ותק של כ-10 שנים. במורשת למחצית מהמשיבים 5 ילדים ומעלה, בעוד שבהושעיה רק לכשליש מהמשיבים 5 ילדים ומעלה ואת מצפה נטופה ניתן להגדיר כישובי עם משפחות מרובות ילדים, בו לשני שליש מהמשיבים 5 ילדים ומעלה. בכל שלושת היישובים בממוצע 80% מהמשיבים בעלי השכלה של 16 שנות לימוד.
כלי ממחקר
משתני המחקר נאספו באמצעות שאלון עם שאלות סגורות (ראו נספח מספר 1 : שאלון).
השאלון חולק לארבעה חלקים:
חלק א׳ - סיבות למגורים בישוב. הנבדק נתבקש לציין את מידת החשיבות של כל אחת מ-19 סיבות לעבור להתגורר בישוב.
חלק ב׳ - חיי חברה. הנבדק נתבקש לענות בכן ולא ל-14 שאלות בנושא חיי החברה בישוב המתארים את מידת נכונותם לגביו.
חלק ג׳ - שביעות רצון. הנבדק נתבקש לציין 14 גורמים המתארים את מידת שביעות רצונו ממגורים בישוב יחסית למקום מגוריו הקודם.
חלק ד'- דמוגרפיה. נאספו פרטים אישים ומידע כללי לגבי הנבדק, הנוגעים למספר הילדים במשפחה, למקום מגורים קודם, למשך מגוריו בישוב, למוצאו העדתי, לארץ לידה, להשכלה וכן פרטי המגורים בישוב.
השאלון פותח על ידי החוקר תוך לימוד משאלונים קודמים כדוגמת שאלון מפקד למ״ס מ-1955, שאלון על מפקד יישובים יהודים בשומרון ובנימין ובחבל עזה (ביליג ואחרים, 2006,2001), שאלונים מעבודות מחקר: מטרני-גזלן (1993), זוסמן־דרוקר (1998) ופרניק (1990). השאלון נבדק בתהליך מקדים בשני תהליכים: (1) תוקף מומחים ו-(2) ע״י נשאלים פוטנציאלים כקדם מחקר. לאור ההערות שהצטברו תוקן השאלון והוצא בגרסתו הנוכחית שבה השתמשתי במחקר.
המשתנים חולקו לשתי קבוצות המופיעות באופן שיטתי בכל אחד מחלקי השאלון:
חלק ראשון - היבטים דתיים של התהליך.
חלק שני - היבטים לא דתיים של התהליך.
ההיבטים הדתיים כוללים שיפור בשירותים דתיים, מענה לאידיאולוגיה דתית-לאומית וכדומה.
ההיבטים הלא דתיים כוללים נושאי איכות חיים, חברתיות, משפחתיות, תעסוקה וכר.
מדדי המחקר
מדדי המחקר נחלקו לארבע משפחות עיקריות של משתנים בהתאם לשאלון המחקר: משתני סיבה למעבר, משתני חיי חברה, משתני שביעות רצון ומשתנים דמוגרפים. להלן פירוט של כל אחת מקבוצות משתנים אלה:
משתני סיבה למעבר: מדדים אלה מבוססים על חלק א׳ של השאלון (שאלות 11 - 29). בשאלות אלה נשאל המשיב מהן הסיבות שבגללן הוא עבר ליישוב הנוכחי שבו הוא גר. כל אחד מן הפריטים מציג סיבה למעבר ועל המשיב לענות מהי החשיבות של הסיבה במהלך המעבר ליישוב. סולם התשובות נע בין 1 (חשיבות מועטה מאוד) ועד 5 (חשיבות מרובה מאוד). ציון גבוה בכל אחד ממדים אלה מלמד על חשיבות גבוהה של הסיבה הספציפית לתהליך המעבר. חישוב כל המדדים הוא ממוצע התשובות של המשיב לפריטים המרכיבים את המדד לפי הפירוט המוצג בטבלה הבאה:
משתני חיי חברה: מדדים אלה מתארים את חיי החברה של המשיב ביישוב המגורים הנוכחי. נתונים אלה מבוססים על חלק ב׳ של השאלון (שאלות 30 - 43). כל אחד מן הפריטים מציג שאלה על מרכיב שונה של חיי החברה ועל המשיב לענות האם מרכיב זה נכון לגביו כן או לא. חישוב המדדים נעשה בשלושה שלבים. בשלב הראשון סומן לכל פריט האם המשיב ענה עליו או לא. בשלב שני חושב מספר הפעמים שכל נבדק ענה תשובה חיובית בכל מדד ובשלב השלישי חושב היחס בין מספר התשובות החיוביות במדד לבין מספר הפריטים שהמשיב ענה (תשובות חיוביות חלקי תשובות תקפות). הציון נע בין אפס לאחד, ציון גבוה בכל אחד מן המדדים מלמד על כך שמרכיב זה בחיי החברה של המשיב גבוה/דומיננטי. להלן חלוקת הפריטים למדדים השונים:
משתני שביעות רצון: מדדים אלה מתארים את שביעות רצונו של המשיב מן המגורים ביישוב באופן יחסי ליישוב מגוריו הקודם. הנתונים של מדדים אלה מורכבים מנתוני השאלות בחלק ג׳ של השאלון (שאלות 44 - 57). כל אחד מן הפריטים בשאלון מציג מרכיב מחיי היישוב ועל המשיב לענות עד כמה הוא שבע רצון ממרכיב זה. ניתוח פריטים אלה נעשה באופן בדיד (ללא בניה של מדדים) בשני אופנים. בשיטה הראשונה סולם התשובות מהווה סולם פאסיבי (אבסולוטי) שבו הציונים נעים בין 5 (שביעות רצון גבוהה) ועד 1 (שביעות רצון נמוכה). שיטה שנייה היא סולם אקטיבי (יחסי) שבו סולם התשובות נע מ (2) הרבה יותר ועד (2-) הרבה פחות. להלן פירוט שתי האפשרויות:
משתנים דמוגרפים: הוגדרו שלושה משתנים מחלקים לצורך ניתוח נתוני המחקר. נתונים אלה נלקחו מתוך מגוון של משתנים אשר נאספו בהקדמה לשאלון (שאלות 1-10) ובחלקו האחרון (שאלות 58 - 69). המשתנים שהוגדרו הם:
יישוב המגורים הנוכחי: למשתנה זה שלושה ערכים בהתאם לשלושת היישובים שנבדקו במחקר.
גיל הנבדקים: משתנה זה הוא תוצאת הפחתה של שאלה 3 בשאלון (שנת הלידה) מהשנה הנוכחית. בחלק מן הניתוחים נעשה שימוש בנתון זה באופן כמותי ואילו בחלק אחר של הניתוחים נעשה בו שימוש קטגוריאלי. לצורך שימוש זה נבנה משתנה חדש שבו קובצו הנבדקים לשתי קבוצות גיל: -20 35 ו 36-56.
מגדר המשיב: בהתאם לשאלה 2 משאלון המחקר.
ניתוח סטטיסטי
המודל המחקרי במחקר זה נועד לאיתור הגורמים המשפיעים על מעבר של אוכלוסיה דתית ליישובים קהילתיים דתיים בגליל. לצורך בחינת מודל זה נערך ניתוח t למדגמים תלויים(t-test for paired groups) בין המרכיב התורני לבין כל שאר המרכיבים בכל משפחה של מדדים (סיבות, חיי חברה, שביעות רצון). ניתוח זה מאפשר לאתר את מובחנות המניע התורני במעבר ליישוב קהילתי דתי משאר המניעים האפשריים. כמו כן ביצעתי בשלב זה של עיבוד נתוני המחקר ניתוח שכיחויות (Frequencies) לבדיקת אחוז הבוחרים בכל אחד מן המניעים ובכך ניתנה לי אפשרות להצביע על המניעים המובילים את התהליך. בשלב מתקדם יותר של הניתוח בוצעו ניתוחי קשרים - מקדם
בין (Chi Sq. test) ומבחן חי בריבוע (Pearson Correlation Coefficient) המתאם של פירסון
משתני המחקר (בהתאם לסוג המשתנים) וכן מבחן להבדלים בין קבוצות מסוג t למדגמים בלתי תלויים (t-test for independent groups) על מנת לאתר משתנים דמוגרפים המשפיעים על דרוג המניעים לתהליך הנחקר.
מממצאים
כללי
הרעיון המרכזי של העבודה הינו שאנשים דתיים עוברים לגור ביישובים קהילתיים דתיים על מנת לחזק באישיותם את המרכיב של התרבות הדתית. רעיון זה עולה מתוך הספרות המחקרית בפרק מבוא ורקע ספרות ולאור זאת הצעתי מספר השערות למחקר. השערות אלו נבדקו באמצעות שאלון מחקר שהועבר למדגם תושבים ביישובים קהילתיים בגליל. פרק הממצאים יציג את התוצאות של ההשערות המפורטות עפ״י סדר ההשערות.
חלק א׳
השערה מס' 1
בהשערה הראשונה טענתי כי המעבר למגורים ליישובים דתיים בגליל נעשה בגלל מניעים דתיים. השערה זו פורטה לשלושה סעיפים:
א. מתייחס לרמת החשיבות של הסיבות הדתיות למעבר ביחס לסיבות האחרות.
ב. רמת המעורבות בפעילות דתית.
ג. מידת שביעות הרצון מחיי הדת ביישוב ביחס לתחומים אחרים.
השערה זו נבדקה באמצעות ניתוח t-test למדגמים תלויים. להלן באיור מס׳ 1 ובטבלה מס׳ 1 מוצגים ציוני החשיבות של סיבות למעבר לישוב. הציפייה בעקבות ההשערה היא שהמשתנים המבטאים סיבות דתיות למעבר יקבלו ציונים גבוהים ואילו המשתנים שאינם קשורים לתרבות דתית יקבלו ציונים נמוכים יותר.
מאיור מס׳ 1 ומסבלה מס׳ 5 עולה שרמת הדתיות הינה בעלת הציון הגבוה ביותר בסיבות למעבר למגורים בישוב, בהשוואה למניעים האחרים. ברמה שלישית בחשיבות מופיע החינוך שמתקשר לדתיות בכך שהחינוך, בעיקר הדתי, מהווה גורם בעל חשיבות עליונה בדתיות. דבר זה מעיד על כך שסיבות דתיות - אידיאולוגיות הן אלה אשר היו המניעים העיקריים להגירה ליישובים, בהתאם להשערה.
מבין המרכיבים שאינם דתיים, תרבות דתית במובהק, קיבלו גם הציונות ואיכות חיים ציונים גבוהים יחסית, אם כי נמוכים יותר מהרמה הדתית.
בטבלה שהצגתי, ביצעתי ניתוח t למדגמים שווים בין ציון הרמה הדתית לבין שאר המרכיבים, וזאת במטרה להוכיח כי המרכיב הדתי גבוה יותר מאשר המרכיבים, באופן מובהק. על פי התוצאות המוצגות בטבלה, כפי ששוער, רמת הדתיות קיבלה ציון גבוה יותר באופן מובהק מכל שאר המרכיבים, זאת בהתאם להשערה.
באיור מס׳ 2 ובטבלה מס׳ 6 מוצגים ניתוחים זהים לבדיקת מעורבות בחי הדת של היישוב ביחס ליתר תחומי מעורבות. גם כאן הציפייה הינה שהמעורבות בתרבות הדתית תהיה גדולה יותר מאשר שאר מרכיבי המעורבות.
מאיור מס׳ 2 עולה שהמעורבות החברתית של התושבים בישוב הינה גבוהה משמעותית ובעלת הציון הגבוה ביותר ביחס לכל יתר תחומי המעורבות. המעורבות בתחום התורני של היישוב הינה בינונית בלבד, זאת בניגוד לציפייה המוקדמת שעלתה מהשערת המחקר.
בטבלה שהוצגה נעשה ניתוח t-test למדגמים תלויים בין ציון המעורבות בתחום התורני לבין מעורבות בשאר מרכיבי המעורבות. עפ״י הממצאים המוצגים בטבלה זו עולה כי ביחס למעורבות במרכיב המשפחתי ובמרכיב היישובי, המעורבות בחיי התרבות התורנית גבוהים יותר באופן מובהק ביחס למשפחה. לעומת ההשוואה בין המרכיב התורני לבין המרכיב התרבותי ביישוב עולה כי המרכיב התורני נמוך יותר באופן מובהק ביחס למרכיב החברתי. ממצאים אלה מהווים אישוש חלקי בלבד של השערת המחקר למעורבות דתית בחיי הקהילה.
באיור מס׳ 3 ובטבלה מס׳ 7 מוצגים הניתוחים שנעשו על מנת לבחון את שביעות הרצון מחיי הדת ביישוב ביחס לשביעות הרצון משאר התחומים.
איור מס׳ 3: שביעות רצון של תושבים ממגורים בישוב
הממצאים שמוצגים באיור מלמדים כי שביעות הרצון מהמרכיב הדתי אינה גבוהה במיוחד ומקבלת ציון בינוני בלבד בעוד תחומים רבים אחרים מקבלים ציונים גבוהים בהרבה ממנו, כגון תחום הילדים, הקהילתיות ותחום החברה. ראוי לציין כי שביעות הרצון ממרכיבי הצרכנות ושירותי הציבור נמוך באופן בולט ביחס למרכיבים האחרים.
הממצאים העולים מן הטבלה מעורבים ביחס למרכיבי שביעות רצון רבים (חברתית, קהילתית, חינוך, ילדים, בית, איכות חיים וכללית) שביעות הרצון מהמרכיב הדתי נמוך יותר באופן מובהק בניגוד להשערה, אולם ביחס למרכיבים האחרים (תעסוקתי, תרבותי ושירותי ציבור) שביעות הרצון גבוהה יותר. זאת בהתאם להשערה. ניתן לסכם כי בתחום שביעות הרצון נמצא אישוש חלקי בלבד להשערה.
לסיכום, השערה מס׳ 1 הוכיחה באופן חלקי כי המעבר ליישובים קהילתיים דתיים בגליל נעשתה בגלל מניעים דתיים. בתחום הסיבות למעבר, קיבלה ההשערה אישוש מלא ואילו בתחומי המעורבות ושביעות רצון האישוש חלקי.
חלק ב׳ - ניתוחים לפי קבוצות
השערה מס׳ 2
בהשערה מס׳ 2 טענתי כי ימצא הבדל בין נשים לגברים לגבי המניעים למעבר למגורים ליישובים דתיים בגליל. השערה זו פורטה לשלושה סעיפים:
א. מתייחס לרמת החשיבות של הסיבות הדתיות למעבר ביחס לסיבות האחרות.
ב. רמת המעורבות בפעילות דתית.
ג. מידת שביעות הרצון מחיי הדת ביישוב ביחס לתחומים אחרים.
השערה זו נבדקה באמצעות ניתוח t-test למדגמים בלתי תלויים. להלן באיור מס׳ 4 ובטבלה מס׳ 8 מוצגים ציוני החשיבות של סיבות למעבר לישוב בחלוקה בין נשים לגברים. הציפייה בעקבות ההשערה היא שימצא הבדל בין נשים לגברים לגבי הסיבות למעבר לישוב.
הממצאים המוצגים בגרף ובטבלה מלמדים כי בכל משתני הסיבות למעבר, הגברים מייחסים חשיבות גבוהה יותר מאשר הנשים. יחד עם זאת, במרבית המשתנים, ההבדל בין המינים הינו מינורי בלבד. במשתנה הציונות, דהיינו, המשמעות הציונית של המעבר ליישוב, יש הבדל בין גברים לנשים כך שאצל גברים הוא מהווה הסיבה המרכזית ואילו אצל הנשים הוא מהווה סיבה בינונית בלבד. הבדל זה מובהק מבחינה סטטיסטית.
להלן באיור מס׳ 5 ובטבלה מס׳ 9 מוצגים ניתוחים זהים לבדיקת ההבדל בין נשים וגברים לגבי המעורבות בחיי הדת בישוב. הציפייה בעקבות ההשערה היא שימצא הבדל בין נשים לגברים לגבי הסיבות למעורבות בחיי היישוב בחברה.
מהגרף ומהטבלה עולה כי במרבית המשתנים ציוני המעורבות של הגברים גבוהים יותר מאשר אצל הנשים. לעומת זאת, המעורבות בחיי המשפחה נמצאה גבוהה יותר אצל הנשים מאשר אצל הגברים אף על פי שאצל שניהם מעורבות זו הינה נמוכה ביותר מקרב כלל משתני המעורבות. הבדל זה הינו מובהק סטטיסטית.
להלן באיור מס׳ 6 ובטבלה מס׳ 10 מוצגים ניתוחים זהים לבדיקת ההבדל בין נשים וגברים לגבי שביעות רצון מהמגורים בישוב ביחס למקום המגורים הקודם. הציפייה בעקבות ההשערה היא שימצא הבדל בין נשים וגברים בשביעות הרצון מהמגורים בישוב.
הממצאים המוצגים בגרף ובטבלה בעלי מגמה מעורבת. בחלק מהמשתנים שביעות הרצון של הנשים גבוהה יותר ובחלק מהמשתנים שביעות הרצון של הגברים גבוהה יותר. יחד עם זאת, באופן כללי, ההבדלים בין גברים לנשים אינם גבוהים במיוחד ורק בשני משתנים, הסביבתיות והקהילתיות נמצא הבדל מובהק גם כאשר ההבדל בין המשתנים אלה הינו בעל מגמה מעורבת. שביעות הרצון מאיכות החיים הסביבתית גבוהה יותר אצל הנשים ואילו שביעות הרצון מהקהילתיות גבוהה יותר אצל הגברים. ההשערה לא אוששה.
הבדלים בין קבוצות גיל
עפ״י השערה מס׳ 3 יימצא קשר בין גיל הנבדק לבין כל אחד ממשתני המחקר. השערה זו נבדקה בשני מהלכים. במהלך הראשון נעשה ניתוח פירסון לקשר שבין המשתנים השונים לבין הגיל כאשר הציפייה בהתאם להשערה היא למצוא קשרים (חיובים או שליליים) מובהקים בין כל אחד
מהמשתנים לבין משתני המחקר. המהלך השני הוא חלוקת גילאי הנבדקים לשתי קבוצות גיל (עד גיל 36 ומעל גיל 36). בין קבוצות אלה נעשה ניתוח t-test למדגמים בלתי תלויים כאשר הציפייה בהתאם להשערה הינה מציאת הבדלים מובהקים בין שתי קבוצות הגיל (השערה דו-צדדית).
בטבלה מס׳ 11 מוצג ניתוח הבדלים בין הגיל לפי משתני סיבות למעבר.
הקשרים המוצגים בטבלה מס׳ 11 מלמדים כי במרבית המשתנים אין קשר מובהק בין הגיל לבין הסיבות למעבר. לעומת זאת, במשתנה הציונות הקשר החיובי בין הגיל לבין הסיבה למעבר הינו משמעותי ומובהק. לאור ממצא זה ניתן לומר כי ככל שהנבדק מבוגר יותר כל המשמעויות של ההיבט הציוני כסיבה למעברו לישוב קהילתי דתי בגליל חזקה יותר. יחד עם זאת, ניתן לראות מנתוני הטבלה רמז לכך שהסיבות הפרטיות (איכות חיים ומשפחתיות) הינם בקשר שלילי עם הגיל, דהיינו חזקות יותר אצל צעירים מאשר אצל מבוגרים באופן מובהק.
בטבלה מס׳ 12 מוצג ניתוח דומה לקשר שבין הגיל לבין מרכיבי החברה ביישוב.
גם כאן בהתאם לממצאים שעלו מטבלה מס׳ 12, הקשרים ברובן הינם קשרים חלשים ובלתי מובהקים. הקשר היחידי שנמצא כמובהק הינו בתחום המעורבות התורנית. מן הממצאים עולה כי ככל שהאדם הנבדק מבוגר יותר כך מעורבות בחיים התורניים של היישוב גבוהה יותר. יחד עם זאת קשר זה אינו חזק במיוחד.
בטבלה מס׳ 13 מוצג ניתוח הבדלים בין גילאים לפי משתני שביעות רצון מהמגורים בישוב.
הממצאים המוצגים בטבלה מסי 13 מלמדים כי אין קשר בין שביעות הרצון לבין הגיל. במשתנים בודדים נמצאו קשרים בינוניים ברמתם וקרובים למובהקות. בקשר זה ניתן לציין את המשתנים איכות חיים וסביבתיות.
חלק ג׳ ־ ניתוחים נוספים
במסגרת המחקר ביצעתי ניתוחים נוספים על מנת לעמוד על ממצאים אשר עשויים לשפוך אור נוסף על תופעת המעבר ליישובים קהילתיים דתיים בגליל. ראשית, ביצעתי ניתוח קשר בין הסיבות למעבר. באמצעות ניתוח זה ברצוני לבחון את האפשרות כי קיימות סיבות אשר באות במשותף והן שמובילות ביחד למעבר ליישוב. לצורך כך ביצעתי ניתוח פירסון לבדיקת הקשר בין משתני הסיבות למעבר. ניתוח זה מוצג בטבלה מס׳ 14.
הממצאים המוצגים בטבלה מס׳ 14 מלמדים כי ישנם שני אשכולות לסיבות למעבר. האשכול הראשון כולל בתוכו את סיבות איכות חיים, חינוך, דתיות וציונות. בתוך אשכול זה נמצאו קשרים חיוביים חזקים ומובהקים בין כל אחד ואחד ממשתני האשכול. לעומת זאת, נמצא אשכול שני לסיבות למעבר הבנוי משני משתנים בלבד - משפחתיות וחברתיות. שני משתנים אלה אינם קשורים למשתני האשכול הראשון אך קשורים ביניהם בקשר חיובי מובהק. ניתן אם כן להסיק כי הסיבות למעבר בנויות על שני רכיבים מרכזיים: רכיב אישי/אידיאולוגי ורכיב חברתי.
ניתוח דומה נעשה על המעורבות בחיי היישוב כאשר הניסיון הוא לבחון את הקשרים הפנימיים בין מרכיבי המעורבות השונים. ניתוח זה מוצג בטבלה מס׳ 15.
מהטבלה עולה שבאופן כללי אין קשר בין מעורבות בחיי היישוב בין תחומים שונים וכפי הנראה מעורבות אחת איננה גוררת מעורבות אחרת או דוחה אותה. אולם נמצא קשר שלילי מובהק בין המעורבות בחיי המשפחה ובין מעורבות בחיים התורניים. ממצא זה מלמד שככל שאדם מעורב יותר בחיים התורניים של היישוב הוא מעורב פחות בחיי המשפחה.
דיון והסקת מסקנות
מחקרים מעטים נעשו על העדפות המגורים של האוכלוסייה הדתית ציונית בכלל ועל יישובים קהילתיים דתיים בפרט. בדיקה מספרית כללית של אוכלוסיית יישובים קהילתיים דתיים בגליל מצביעה על מגמת גידול במספר התושבים ביישובים אלה בשנים האחרונות. מחקר זה נותן רמז להסבר למגמת גידול זו מתוך בחינת מניעי ההגירה של אוכלוסייה דתית ליישובים קהילתיים דתיים בגליל.
ההשערה המרכזית של המחקר היא שהציבור הדתי נוטה להתבדל על רקע דתי. בהתאם לממצאים של שנל ואוסטנדורף (2002) נקבע שקבוצות חברתיות נוהגות להתבדל לתוך מרחבים בעלי תרבות אחידה שבהם זהותם תוכל להישמר. דבר זה בא לידי ביטוי בהקמת והתפתחות יישובים קהילתיים דתיים ושכונות דתיות בערים מעורבות בשנים האחרונות ובגידול באוכלוסייתם. בהתאם למצופה, המחקר מאשש את המניע הדתי שעומד ביסוד מגמת ההתבדלות במידה חלקית בלבד.
ההשערה הראשונה שקבעה שההגירה ליישובים קהילתיים דתיים בגליל נבעה ממניעים דתיים אוששה בממצאי הסיבות למעבר ליישובים. עם זאת רמת המעורבות הדתית ושביעות הרצון של המשיבים לאחר התערותם ביישוב אינה באה לידי ביטוי. ניתן לומר שהמשיכה אל היישובים נובעת מרצון ליהנות מהסביבה הדתית הקיימת ביישובים. על סמך הממצאים, אם כי לא ניתן לקבוע בבירור, יתכן והדחיפה מהעיר נובעת מחוסר שביעות רצון מהשירותים הדתיים והצביון הדתי ממקום המוצא. המשיכה אל היישובים המתבדלים תואמת את הדגם של הגירת יהודי ארה״ב לארץ המאופיינת באוכלוסייה הבוחרת להגר מסיבות אידיאולוגיות כאשר מצבה הכלכלי מאפשר זאת בעוד היא לעיתים נדרשת לרדת ברמת החיים במקום המגורים החדש (1993 ,Tabory ,Lazerwitz). בדומה האוכלוסייה העוברת ליישובים הקהילתיים הדתיים מורכבת מאוכלוסייה אידיאולוגית בעוד מצבה הכלכלי מאפשר את ההגירה.
שיקול נוסף ברצון להגר יכול לנבוע מהרצון לעבור מאזור מגורים בעל אוכלוסייה הטרוגנית לאזור מגורים בעל אוכלוסייה הומוגנית (1977 ,Michaelson) על פי נתוני המחקר, התכונות החברתיות של הנחקרים מצביעות על הומוגניות חברתית, כלכלית והשכלתית באופן כללי ובמישור הדתי בפרט. במחקר בשכונה שנבנתה על ידי חברת שכון ציבורית, הדתיים היו מעוניינים יותר לעזוב את השכונה מאשר האוכלוסייה הלא דתית (שוורץ, 1985). שוורץ מסבירה את הרצון לעזוב את השכונה בכך שלמשפחות הדתיות חסרים בשכונה מוסדות ציבור דתיים. הצורך לגור בקרבה למוסדות ציבור דתיים, כדוגמת בית כנסת, מקווה, גנים ובתי ספר דתיים, מתאפיין במיוחד בקיומם ובפיתוחם ביישובים קהילתיים הדתיים. עם זאת, על פי הממצאים קיים חוסר שביעות רצון מרמת השירותים הדתיים שכנראה לא עמדה בציפיות המשיבים.
כדי ליצור מערכת יחסים חברתית באוכלוסייה דרושה הומוגניות חברתית, כלכלית ותרבותית. כאשר קיימת נטייה מוקדמת להתחברות עם אותם אנשים, עשויה הקרבה הפיזית לעודד חברויות
כאלו (רוזנברג, 1991). הרצון להתבדלות לא נבדק בשאלה ישירה אלא נובע מעצם המעבר לישוב עם אוכלוסייה הומוגנית מבחינה חברתית-אידיאולוגית ודתית וגם כלכלית בשונה ממקום המגורים הקודם של רוב המשיבים, שהוא עירוני ברובו. מנתוני המחקר עולה שמקום המגורים הקודם של כ-70% מהמשיבים היה בעיר. עם זאת יש לציין שלא נעשתה הבחנה באיזו מידה המשיבים גרו בשכונות מעורבות מבחינה דתית או בשכונות דתיות. יחד עם זאת, גם אלה שמקום מגורם הקודם היה בשכונות דתיות בערים, ביישובים קהילתיים דתיים או קיבוצים ומושבים דתיים, הרי עצם המעבר לישוב קהילתי דתי מורה על כוונות להמשיך בהתבדלות. הרחבת הנושא יכולה להיעשות לגבי המניע על פי סוג ישוב המוצא. בד בבד, ניתן גם לבחון את ההבדל בין היישובים.
המניע השני בעל המשקל הגבוה למעבר ליישובים הקהילתיים הדתיים הינו הציונות. יש לציין שעצם ההגדרה של ציבור זה מתאפיין במושג דתי-לאומי או דתי-ציוני, שפירושו תרבות דתית תוך מעורבות בחיי היום־יום של המדינה. בניגוד לממצאים במחקר של המועצה הארצית לתכנון ובניה שנערך ב-1986, לאחר הקמת המצפים, שבו התברר שכ-8% העידו על כך שעברו לגליל מסיבות ציוניות של ״יהוד הגליל״, הרי במחקר זה התברר שממדגם זה מהציבור הדתי לאומי 58% העידו על עצמם שהגיעו לגליל מסיבות ציוניות. בבדיקת השערה מס׳ 2 הרי שאין כמעט הבדל בסיבות למעבר ליישובים בין גברים ונשים, במשתנה הציונות יש הבדל מובהק וחזק בו הגברים נמצאו בעלי נטייה ציונית חזקה יותר. נתון זה מפתיע ושונה מהמגמות הפוסט מודרניות השמות את צורכי הפרט כקודמים לצורכי החברה, ומלמד על ההבדלים בין האוכלוסייה הדתית ציונית מכלל האוכלוסייה. העובדה שמדובר באוכלוסייה בעלת השכלה גבוהה (16 שנות לימוד ומעלה) מעניינת אף היא ומעלה שאלות למחקרי המשך.
המעורבות החברתית של התושבים בישוב גבוהה משמעותית ביחס לכל העיסוקים ונמצאה חזקה במיוחד אצל הגברים. ממצא זה מעיד על קשרים חברתיים הנרקמים בין התושבים והמתחייבים בישוב שהוא "סגור" ומרוחק פיזית ממקומות אחרים. דבר זה תואם את תפישת ההתבדלות על פי שנל, בה הפרטים בקבוצות אלה יוצרים זהות קיבוצית שתחלוש על זהותם האישית בתוך הקבוצה. אין זה שונה מיישובים קהילתיים לא דתיים אולם בשונה מהם לגברים בציבור הדתי יש מניעים נוספים הנובעים מהצורך של קיום מסגרת קהילתית לקיום מצוות ההלכה הדתית. איכות חיים פירושה ההערכה הסובייקטיבית של הפרט את המידה שבה הצרכים שלה או שלו, בתחומי החיים השונים באים על סיפוקם. אחד מתחומי חיים אלו הנוגעים לציבור הדתי כוללים דתיות על כל המשתמע מכך מבחינת מרחב דתי וחברה דתית.
על פי התוצאות של חלק ג׳ של השאלון מתברר שאם כי הסיבה העיקרית למעבר היא דתית, הרי הסיבות להשארות בישוב הן משפחתיות וחברתיות בעיקרן. ככל הנראה, לאחר פרק זמן של מגורים בישוב התושבים שבעי רצון בעיקר משיפור בתנאי המשפחה - הילדים והבית, בד בבד עם המסגרת הקהילתית ובכלל שיפור איכות החיים. דבר זה תואם גם את הממצאים בגין הסיבות להישארות ביישוב. לאחר השגת המטרה של מגורים ביישוב דתי, חיי היום יום מוכתבים ע״י חברות בין התושבים על מנת לקיים מסגרת חברתית דתית הבאה לידי ביטוי בפעילויות חברתיות המונעות ע״י
גורמים דתיים, החל בשיעורי תורה, חוגים, אירועים, ופעילויות במסגרת ועדות סיוע חברתיות. המרכיב הדתי כגורם מניע עיקרי, בין יתר הגורמים, בהחלטה לעבור ליישוב בא על סיפוקו בעצם ההימצאות בישוב דתי על כל מסגרותיו ולכן לא מהווה יותר גורם עצמאי. הדבר יכול להעיד על מודעות דתית נמוכה בעיסוק היום־יומי במסגרת המשפחה והחברה או הסתפקות במצב שבו לא ניתן יותר לשנות את הסטטוס הדתי.
הבדלים לפי קבוצות
הבדלים לפי מיגדר
בניגוד להשערה, אין כמעט הבדל בין נשים וגברים בסיבות למעבר, למעט במשתנה הציונות, בו לגברים יש נטייה חזקה יותר לציונות באופן מובהק. ממצא זה מלמד על התחשבות גדולה יותר במגמות אידיאולוגיות אצל גברים אלה, יותר מאשר אצל נשים. בעוד הגברים שבעי רצון מהתעסקות בחיי החברה והקהילה, נשים הביעו שביעות רצון יותר מהאיכות החיים והסביבה.
לא נבדק מצב התעסוקה של הנחקר ובן/בת זוגו ועל כן לא ניתן להעיד בבירור על כך באם האשה מתפקדת כעקרת בית ונמצאת רוב זמנה ביישוב, אולם מרכיבי המשפחה מובחנים יותר אצל נשים מאשר אצל הגברים באופן מובהק, דבר המעיד על כך שמדובר בחברה בעלת מאפיינים של חברה מסורתית. תופעה זו תואמת את התיאור של גנס (1967) לגבי מעמד האישה בפרברים בארה״ב, בספרו The Levittowners.
הבדלים לפי קבוצות גיל
מתוך הממצאים לגבי הסיבות למעבר עולה שמרכיב הציונות הוא בעל משקל כסיבה למעבר והוא נוטה לעלות ככל שהגיל עולה וזאת ברמת מובהקות גבוהה, כלומר שהמבוגרים מושפעים יותר מהסיבה הציונית. ניתן לשער שמדובר בציבור שעלה על הקרקע בצעירותו כאשר היישוב היה בחיתוליו ולכן במקרה זה נכון יהיה לומר שמניעים אידיאולוגים מהווים את הסיבה למעבר. צעירים אלה כיום נמנים בין המשיבים ה״מבוגרים". באם היה נבדק גיל המעבר ליישוב, ניתן היה לנתח מרכיב זה בו יתכן ומשיבים "מבוגרים" אשר עברו ליישוב בגיל מבוגר, ובדרך כלל נוטים להיות מבוססים יותר, הסיבות למעבר תהיינה הרצון לשפר את איכות חיים ואולי קשר עם בן משפחה הגר ביישוב. ממצא מעניין לגבי צבור דתי ביישובים הדתיים בגליל מלמד שככל שהמשיב מבוגר יותר המעורבות שלו בחיים הדתיים חזקה יותר.
המלצות תכנוניות
התמונה שמתקבלת ממחקר זה תוכל להאיר ולו במקצת על הציפיות כמו גם על הצרכים התכנוניים הפיזיים והחברתיים המתבקשים מהרחבת והוספת יישובים קהילתיים דתיים בכלל ובגליל בפרט. מתוך רצון של היישובים להיות עצמאיים, השירותים הציבוריים, הצרכנות והתעסוקה ביישובים הקהילתיים שנחקרו, נמצאו כלא יעילים. זאת מוכח מתוך חוסר שביעות רצון של המשיבים. בנוסף, קיימת מגמת גידול באוכלוסיית היישובים הקהילתיים הדתיים בגליל. הייתי ממליץ לפתח אשכולות של יישובים קהילתיים דתיים שבמרכזם מרכז עירוני שיספק שירותים מתאימים ליישובים הקהילתיים מחד ומאידך לספק מגורים עירוניים דתיים לציבור הדתי המבקש לגור בעיר. יצוין שמגמת בניית אשכולות של יישובים דתיים הייתה קיימת בראשית ההתיישבות של הקיבוץ הדתי, כדוגמת הקיבוצים בעמק בית שאן (שדה אליהו, טירת צבי, עין הנציב ושלוחות) או המושבים
הדתיים בחבל לכיש. גישה זו לא עמדה למול עיני המתכננים בהקמת היישובים הקהילתיים הדתיים.
הרחבת נושא המחקר שנועד לבדוק את המניעים של הגירת ציבור דתי משכונות מעורבות ביישובים עירוניים היה יכול לכלול בחינה דומה של שכונות דתיות ודיון בשאלה האם קיים הבדל בין מה שמספק היישוב הקהילתי שלא מספקת השכונה הדתית המתבדלת בעיר.