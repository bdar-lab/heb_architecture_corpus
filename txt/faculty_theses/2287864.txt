תקציר
עבודה זו, לא ניתנת להבנה ללא הכרות עם חוג ההוגים המובילים בפריז של שנות ה-50, ה-60 וה-70 (דרידה, פוקו, אלתוסר, בודריאר ואחרים) וחוקרים ישראליים שידעו להטמיע תובנות אלו אל תוך השיח הישראלי (שוחט, שנהב, חינסקי ואחרים). כתיבתם היא מזיגה ייחודית של פילוסופיה, פסיכואנליזה, מרקסיזם, ספרות ובלשנות. כל אחד מהם התבונן בתופעות אחרות ושאף להציע שיטה או ביקורת נבדלת, אך בסופו של דבר את כולם עניינה בעיה מרכזית אחת : ניתוח היחסים המורכבים בין הסובייקט , האחר והייצוג.
עבודה זו ממוקמת בתווך שבין שלושתם. שוב ושוב אני מנסה לפענח את אמצעי הייצוג, לגעת באחר ולדעת לפנות מקום לסובייט, לי, כי בקולי אני דובר. אני מתבונן בסימנים, וכותב.
לאורכו של הקיר המלווה את המדרגות העולות אל אולם המבואה העליון של בית הכנסת "שער הרחמים", בית הכנסת הגדול לשכונת נווה מנחם, נחל עשן, באר שבע, מיסודו של הרב בן-טוב, מגדולי הרבנים של העדה המרוקאית, ירושלים, נתונות בתוך מסגרות עץ כבדות, מוזהבות, תלויות תמונות. מתכנני המקום, ראשי הקהל, מציגים בפני המבקר סדרה של דימויים, מסמנים של דבקות, מסירות נפש, חיים יהודיים, חיי משפחה, ערכים יהודיים, דימויים הלקוחים מתוך הווי החיים של יהודי העיירה, השטייטל המזרח אירופי. דימויים אשר איתם נקרא המבקר במקום להזדהות.
התמונות הן טקסט המוגש לקורא, ספק מנחה, ספק ציווי אלוהי.
מהו המסר המוצפן בתוך הטקסט מוגש בפני המבקר המזדמן/הקבוע?
מה לסדרת הדימויים הלקוחים מתוך האתוס של החרדיות האשכנזית, בכניסה לבית כנסת של קהילה מזרחית המזוהה עם הרב בן-טוב?
באירופה של המאה ה-19 מחליף השינוי את מקומו של השימור כמושג המפתח לתיאור הקיום האנושי. כתגובה לרוחות אלו של שינוי מתפתחים חיים יהודים אלטרנטיביים, שונים מחיי הקהילה מסורתית. לצד קבוצות אשר דגלו במודרניזציה ואף בהתבוללות של יהודי אירופה, קמו תנועות של התקוממות אשר סלדו מכל שינוי. תנועות אלו התפתחו ליהדות האורתודוכסית על גווניה. כמאה שנים מאוחר יותר, תופעה דומה מתרחשת בקרב הקהילות היהודיות של מרוקו. עם ראשית המעורבות הצרפתית בצפון אפריקה,
מתחילות לנשוב רוחות של שינוי. פתיחת הסניפים הראשונים של רשת בתי הספר "אליאנס" מבשרת את ראשיתו של הקונפליקט.
התגובה השמרנית כנגד תופעות העת החדשה והמודרנה, זכתה לתמיכה מצד האליטה הליטאית. רבנים אורתודוכסים, אשכנזים אלו הביאו איתם למרוקו רוח של התקוממות כנגד המודרנה וסכנת ההתבוללות. בפועל פעולות הצלה אלו תורגמו לשינוי אורח החיים היהודי, כפי שהיה נהוג במרוקו מזה דורות, והטמעתו אל תוך האידיאל של האורתודוכסיה הליטאית.
במקביל לתנופת ההצלה פיתחה האליטה הרבנית, הליטאית גישה של פטרונות כלפי גורלה של הקהילה היהודית במרוקו. יחסים אלו הם הרקע ההיסטורי שעיצב את עולמה של האורתודוכסיה המזרחית. רבנים מקרב רבני קהילות יהודי מרוקו חשו, ועדיין חשים, כמי שניצלו משמד והם אסירי תודה בפני מציליהם הליטאים.
בחירת הדימויים המוצגים בפני העולה במדרגות אל אולם המבואה של בית הכנסת "שער הרחמים" אינה אקראית. עולמה של היהדות האורתודוכסית האשכנזית היה לאידיאל של החיים היהודיים. המרחב הארכיטקטוני, כמו אופנת הלבוש, כמו השפה ושיטות הלימוד הנהוגות במוסדות הלימוד, מבטאים את יחסי הכפיפות בין הקהילה האורתודוכסית המזרחית לבין האליטה הליטאית.
מספר המחקרים שנכתבו בישראל על הארכיטקטורה של האורתודוכסיה המזרחית הוא מצומצם ביותר. ניתן להסביר תופעה זו בכך שהתופעה כגורם בעל משקל הינה תופעה חדשה יחסית. האורתודוכסיה המזרחית הפכה לגורם בעל משקל בעיצוב המרחב הארכיטקטוני רק במחצית השנייה של שנות ה-80, בעקבות העצמת כוחה של ש"ס במרחב הפוליטי. החל משנות ה-80 המאוחרות ידעה ש"ס ליצר זיקה בין עוצמתה הפוליטית לבין מימון ישיר ועקיף, מימון זה מונף, בין היתר, לגידול במספר מוסדות הדת והחינוך של התנועה ולהרחבת היקף הפריסה של מוסדות אלו. עד לאותה תקופה היוותה פעילות הבניה של האורתודוכסיה המזרחית בישראל גורם זניח בלבד בעיצובו של המרחב ולכן כנראה לא זכתה לתשומת לב.
רובה של הספרות שסיפקה את המסד התיאורטי לעבודה זו מקורה במחקרים על התהוותה של האורתודוכסיה המזרחית בכלל ועל הקמתה ודרכי פעולתה של ש"ס במרחב הפוליטי בישראל. לשני תהליכים אלו מאפיינים משותפים אולם, אין הקבלה מלאה בין שני תחומים אלו. מטרתו של חיבור זה להקיש מתוך הסוגיות שעלו במחקר ההיסטורי, חברתי על המרחב הארכיטקטוני של האורתודוכסיה המזרחית בישראל.
פעולת קריאה/כתיבה זו, ממוקמת על הרצף של המחשבה הפוסט מודרנית ושאלת הסוביקט, האחר, הייצוג והיחסים ביניהם. הסובייקט בחשיבה הפוסט-מרכסיסטית רחוק מאוד מהדימוי שהעניקה לו הנאורות. הנאורות ראתה את האדם כמי שהתנתק מאלוהים ומ"אדונים" אחרים ועתה עומד ברשות עצמו, בעל רצון חופשי, מעצב את עולמו בהתאם לאמונותיו הפרטיות. לעומת זאת הסובייקט בחשיבה הפוסט-מרכסיסטית הוא יצור ה"נובט" בחברה, ניזון ונישלט על ידה באלפי צורות מגוונות, רובן סמויות מין העין.
בכדי להתחקות אחר הדרכים שבהן החברה מכוננת את הסובייקט, נידרש לאלתוסר, לפרויד, לדלז וגואטרי. משנות ה-60 ואילך מקבל המודל המרכסיסטי ביקורת והשפעות המשכללות אותו ולעיתים אף מבטלות חלק מהנחות היסוד שלו. החברה הפוסט מרכסיסטית מתוארת כמורכבת מספירות רבות, שהכלכלה היא רק אחת מהן, והן מגיבות אחת לשניה. בניגוד לרעיונות המרכסיסטים-הגליניים הרואים בקפיטליזם גורם המארגן את מערכת יחסי היצור, החשיבה הפוסט-מרכסיסטית רואה עקרונות רבים המניעים את הספירות השונות שלכל אחת מהן מבנה וכרונולוגיה משלה. הסובייקט שאצל מרכס הוא איבר מעמדי המונע ע"י המאבק הבין מעמדי משתכלל ע"י אלתוסר. התקתו של המודל הפסיכואנליטי אל המודל המעמדי מציעה קריאה מחדש של המרכסיזם. היקבעות יתר-המושג הפרוידיאני הקובע כי לכל סימפטום לפחות שתי סיבות, מוחל ע"י אלתוסר על המבנה החברתי ומפרק את שאלת המעמד לשאלות משנה.
התפיסה הפוסט-סטרוקטורליסטית מתארת את החברה כעירבוביה של שדות שיח ופרקטיקות אידיאולוגיות היוצרות התלכדויות מקומיות. האשליה של מבנה חברתי נוצרת ע"י פרקטיקות אידיאולוגיות שזו מטרתן. המציאות, כפי שהיא משתקפת בכתביו של פוקו, מורכבת ממארג של דיסקורסים-שדות שיח, שהם פעילויות סימבוליות מאורגנות. שיח אינו רק החלפת דעות לגבי נושא מסוים, אלא שורה ארוכה של כללים, ריטואלים, הסכמות, הגבלות (פוקו 1970).
הגדרת האחר משתנה כמובן מהוגה להוגה אבל בעיקרה נשארת זהה. האחר הוא כל תופעה שאנו ניטה למקם מחוצה לנו בלי לראות כיצד אנו עצמנו כבר מהווים חלק ממנה. הדוגמא המובהקת ביותר בהקשר המקומי הוא היחס בין הישראלי לפלשטינאי. הניסיון ליצר הפרדה מובהקת בין מדינת ישראל לישות הפלשטינאית ע"י נסיגה חד צדדית, גדר הפרדה, אינו מתיישב עם רעיונותיהם של פוקו, דרידה, לאקאן, משום שהפלשטינאים כבר מזמן חלק אינטגרלי של החברה הישראלית.
בעקבות מישל פוקו, מבקש אדוארד סעיד להוכיח, כי גוף הידע האקדמי, הספרותי והאמנותי שנוצר, נצבר ועוצב בתרבות המערבית על המזרח בכלל, ועל המזרח המוסלמי בפרט, לא היה ידע תמים. זה היה ידע שהגדיר את האחר האולטימטיווי, את הצד השני , הדמוני של ההוויה מערבית. הוא לא נאסף רק כדי
להעשיר את המדע ואת החוכמה האנושית, אלא גם ואולי בעיקר, בכדי לשרת כיבוש ,שליטה והכנעה (סעיד 1978).
שאלת הייצוג נידונה בהרחבה בעבודותיהם של לוינאס, סוסייר, בודריאר ואחרים אולם, בהקשר של עבודה זו לא ניתן שלא להתעכב על עבודתו של דרידה. דרידה המכנה את פעולתו דקונסטרוקטיביזם קורא טקסטים מתוך הקאנון של הפילוסופיה המערבית וכותב אליהם. לטענתו מושגים כדוגמת אמת, משמעות, שלמות הם תוצאה של הכרעה היסטורית. הכרעות היסטוריות אלו מכוננות את השיח הפילוסופי במערב וממוחזרות אל שדות שיח אחרים. הקריאה הדקונסטרוקטיביסטית. מבוססת על חיפוש הדיכוטומיות בבסיס הטקסט, אולם בנוסף להבחנה הסטרוקטורליסטית הזו, הקריאה הדקונסטרוקטיביסטית מפרקת את המבנה הדיכוטומי שבבסיס הטקסט עבור הקורא הלוגוצנטרי זה הקורא ע"פ התבניות הדיכוטומיות של המערב (בארת 1957).
כינונה של אורתודוכסיה
הורתה של האורתודוכסיה במפגש של החברה המסורתית היהודית עם תופעות העת החדשה והמודרנה. מפגש זה התרחש לאורך המאה ה-19 ובראשית המאה ה-20, בקהילות היהודיות במרכז ובמזרח אירופה. מפגש זה חולל מדרג של תגובות בתוך החברה המסורתית, החל מכניעה מוחלטת בפני אורח החיים החדש ועד להתקוממות מול אורח חיים זה. ביטוייה המעשי של התקוממות זו הוא כינונה של היהדות האורתודוכסית ובמרכזה הישיבה, כביטויי האותנטי של אורח החיים היהודי. הישיבה וחברת הלומדים מעצימות את מקומו של הטקסט הכתוב על חשבון הקהילה ואורח החיים המסורתי, אשר ידע להתאים את רוח הזמן לאורח החיים המסורתי (לופו 2004, חבר 2000).
צמיחתה של אורתודוכסיה מזרחית
כמאה שנים לאחר המפגש בין הקהילה היהודית המסורתית באירופה עם תופעות העת החדשה וכינונה של קהילה יהודית אורתודוכסית ועם תחילת המעורבות הצרפתית נחשפת הקהילה היהודית לאורח החיים המודרני, הקונפליקט היה בלתי נמנע. תגובתה של האליטה הרבנית במרוקו לא הייתה חד משמעית והמתנגדים גייסו לעזרתם את רבני היהדות הליטאית. התגובה השמרנית בעלת אפיונים מזרח אירופאיים שהתפתחה במרוקו נגד המודרניזציה וסוכניה התגברה עם הגעתו של הרב זאב הלפרין ב-1912, שנת
הכיבוש הצרפתי. הגעתו של הרב, שהוכשר בישיבת "עץ חיים" בוולוז'ין, מחד והחזקות ההשפעה הצרפתית מאידך, הביאו להחרפת הקונפליקט ופירוקה של הקהילה המסורתית של יהודי מרוקו, כפי שהתקיימה מזה דורות (לופו 2004, פרידמן 1991, דשן 1989).
עיצובה של זהות מזרחית בישראל
עם היווסדה של מדינת ישראל והעליה ההמונית של שנות החמישים והשישים, עברה קהילת יהודי מרוקו טלטלה נוספת. המפגש עם הזהות הציונית המתגבשת במתכונת של זהות מערבית, מציבה את הזהות המזרחית בעמדה של נחיתות אשר יצרה מגמה של הסתגלות וניסיון לטשטש הבדלים בין הזהות הקולקטיבית לבין הזהות העדתית. השלטון שנעדר כלים להתמודדות עם העדתיות ניסה לשלב את נציגי ה"עדות" במסגרות הפוליטיות הרחבות אך לא נתן לגיטימציה ל"עדתיות" ולא התמודד עם שאלות "עדתיות" ספציפיות. האידיאולוגיה הציונית הדגישה את ערך ההאחדה ושללה התארגנות אתנית-פוליטית עצמאית (שוחט 2001, חינסקי 2002, צלמונה 1998, בויארין 1997 ).
ניתן לבחון את השינוי במגמות עיצוב הזהות העדתית מזרחית על פני שלוש תקופות: בין השנים 1948 ו-1960 הייתה הזהות העדתית במגמת כניעה והתמזגות עם הזהות הקולקטיבית של הישראלי החדש, קבוצות שניסו לשמר את הזהות העדתית נתקלו בחוסר לגיטימציה שלטונית. בין השנים 1960 ו-1980 הייתה הזהות העדתית במגמת הסתגלות ופישור עם הזהות הקולקטיבית. מגמה זו הובילה לעליה חדה בפוליטיקה החוץ פרלמנטרית הזוכה ללגיטימציה חלקית מצד הממסד. משנת 1980 נמצאת הזהות
העדתית במגמת התקוממות וסכסוך הבאה לידי ביטוי בפעילות ממוסדת בתוך חברה שמתקיים בה פלורליזם חברתי ותרבותי (טסלר 2003, זוהר 2001 ).
ייצוג המזרחיים בזירה הפוליטית בישראל
ביטויי סכסוך על רקע עדתי החלו כבר בשנותיה הראשונות של המדינה על רקע תלונות ל"כפיה חילונית" במחנות הקליטה. הסכסוך "עלה מדרגה" עם ההפגנות בואדי סאליב. ההפגנות שהופנו כנגד הממסד אופיינו כמחאה מזרחית מעמדית על זיהויים כאזרחים מדרגה שנייה.
בראשית 1971 החלה מחאת הפנתרים השחורים, ייחודה נבע מכך שבפעם הראשונה נוסחה המחאה במונחים מרקסיסטיים של קונפליקט בין אינטרסים מעמדיים מנוגדים; הממסד האשכנזי המנצל והמדכא מול המנוצלים בני עדות המזרח. למרות היעלמותם של הפנתרים השחורים השפעתם על התפתחות הפוליטיקה האתנית החלה לבלוט כבר בבחירות 1973 ואחר כך בבחירות 1977 כאשר העדיפה הצבעת המחאה העדתית את הליכוד על פני המערך. על רקע זה התגבשה תביעה, בקרב המזרחיים, לתיקון אפליה על בסיס של טענות קיפוח פוליטי, כלכלי/מעמדי, קיפוח בחינוך ובהשכלה וקיפוח בתקצוב מוסדות על בסיס עדתי. טענות אלו התבססו על פער בהכנסה החודשית וחוסר שוויון הזדמנויות המשליך על השתלבות בני עדות המזרח באליטות המשקית, התרבותית והפוליטית. התביעה המרכזית של הפנתרים השחורים הייתה לתיקון הקיפוח בייצוג המזרחיים בכנסת.
התפנית בייצוג המזרחי העדתי התרחשה והתפתחה סביב פרישתו של שר הדתות מטעם המפד"ל אהרון אבו-חצירא בעקבות תביעה על אי סדרים ושחיתות. אבו חצירא טען לקיפוח ורדיפה על רקע עדתי ואיחד סביבו רבנים, פעילי מפלגות ממוצא צפון אפריקני ואת מנהיגות הפדרציה הספרדית העולמית. תמ"י הייתה המפלגה הראשונה שאבחנה את הפוטנציאל האלקטוראלי של הציבור המסורתי, מזרחי, אותו ציבור שאינו שומר תרי"ג מצוות אך קרוב לדת ומקפיד על חלק ממצוותיה (טסלר 2003, פלד 2001 ).
צמיחתה של ש"ס במרחב הפוליטי הישראלי
משנת 1955 ועד 1981 שנת עלייתה של תמ"י, לא הצליחו המפלגות העדתיות, "בית ישראל", "ספרדים ועדות המזרח ותיקים ועולים", מפלגת האיחוד", "ישראל אחת", "המפלגה הלאומית הספרדית", "צידון", "תנועת האהלים" ורשימת "הפנתרים השחורים" שרצה בבחירות 1973, לסחוף את המזרחיים בניסיון התגייסות במסגרת מפלגתית, על בסיס מעמדי או על בסיס תרבותי-עדתי. ב-1984 הופיעו שתי תנועות דתיות פוליטיות שביקשו לגייס אל שורותיהן תומכים מזרחיים בעזרת השיח האתנו-לאומי, ש"ס וכ"ך.
למרות ההפרש במנדטים שקבלו בכנסת (ש"ס4 כ"ך 1) הרי בעיירות הפיתוח (בהן כ-75% של מזרחיים), מקור כוחה העיקרי של ש"ס, זכו שתי הרשימות בשיעורים שווים כמעט של קולות 3.5% כל אחת. בסקר שנערך לפני בחירות 1988 (לפני הוצאתה של כ"ך מחוץ לחוק) כ"ך הייתה צפויה לקבל8.5% מקולות הבוחרים בעיירות הפיתוח ואילו ש"ס 3%. (פלד 2002, טסלר 2003 )
את שורשי המודל של ש"ס יש לחפש בבחירות לרשויות המקומיות של 1983. לקראת הבחירות המקומיות התפתחו שתי תופעות בתוך הפוליטיקה של המגזר החרדי: האחת - הקמת רשימות מזרחיות עצמאיות, השנייה - הקמת רשימות מעורבות של מזרחים וליטאים. הבנת שתי התופעות תסייע בהבנת יסודות האנומליה והדואליות של המודל של ש"ס בראשיתה.
לתופעה הראשונה של מפלגות מזרחיות אחראים כמה פעילי שטח שהבינו שרק בנייתו של כוח פוליטי, מזרחי, אלטרנטיבי לממסד האשכנזי יוכל לפעול למען זכויות העדה הספרדית. ניסים זאב, יעקב כהן ושלמה פנו אל גדולי הרבנים המזרחיים לגייסם כסמכות רוחנית. תמיכה פומבית בפעילות פוליטית אלטרנטיבית למפלגות הוותיקות עלול להתפרש כבגידה שעלותה יקרה, ונדרש מאמץ רב בשכנוע הרבנים כהן, אטון, יוסף וצדקה לעמוד בראש התארגנות שמטרתה, גיבוש מנהיגות גדולי ישראל הספרדים כאלטרנטיבה לרבנות האשכנזית.
את ההסבר לתופעה השנייה, הקמת רשימות מעורבות לליטאים ומזרחים ביוזמת הרב ש"ך, שעמד בראש רשת הישיבות הליטאיות, יש לחפש במבנה הארגוני והכלכלי של המוסדות החרדיים. העימות בין הזרמים החרדיים על רקע חלוקת הכספים גבר ככל שגברה התלות בכספי המדינה. האדמו"ר מגור, הרב שמחה בונים אלתר, שמונה לתפקידו ב-1977 ריכז בידיו את השליטה על הקצאת הכספים. האדמו"ר העדיף באופן ברור את מוסדותיה של חסידות גור תוך קיפוח הזרמים האחרים. עימות נוסף בין הרב ש"ך ל"אגודת ישראל" היה על רקע סירובה לקיים את הסכם הרוטציה ולהכניס את המועמד המזרחי יוסף מלמד לכנסת על חשבון אחד מנציגי החצרות החסידיות (טסלר 2003, פישר ובקמן 2001).
בניית רשת מוסדות החינוך של ש"ס
"אל המעיין" נרשמה כעמותה ביוני 1985 כשעל דגלה טיפוח ערכיה המסורתיים והדתיים של היהדות הדתית וחינוך הנוער ליהדות ולדתיות. העמותה הקימה בתי תרבות ביישובים לפעילות תורנית, חוגים, שיעורי תורה, חוגים ועבודה עם אוכלוסיות מיוחדות (עולים, אסירים). ההיענות העצומה לפעילות של "אל המעיין" הביאה את נציגי ש"ס לאשר עוד מבנים ולגייס עוד תקציבים בכדי לתת מענה להתארגנויות מקומיות. "אל המעיין" נתנה תשובה למבקשים לחזור בתשובה, למבקשים לחזור למקורותיהם
התרבותיים במסגרת תהליך הרב-תרבותיות ולצורך של המזרחיים לארגן את זהותם הקולקטיבית
המתחדשת במסגרת ציבורית.
פעילות הארגון הסתמכה על כמה עקרונות לפעילות הרשת: יש לתת מענה, ולו זמני, לכל דרישה מהשטח, פעילות ללא תשלום, יש להגדיר סעיף תקציבי נפרד וקבוע למסגרת. מספר הסניפים גדל במהירות וב-1992 היו ל"אל המעיין" 350 סניפים בעיקר בפריפריה. למרות טשטוש התחומים יש ניצנים של הפרדה בין החינוך הלא פורמאלי ב"אל המעיין" לחינוך הפורמאלי ב"רשת מעיין החינוך התורני בא"י" (טסלר 2003).
פרק 2: מבנה העבדה ומטרותיה
2.1	מטרת העבודה
ייצור משמעות לאובייקט ארכיטקטוני אינו תוצר של תהליך "טבעי" שבו מפוענחים סמלים קולקטיביים. זהו תהליך המובנה על גבי משמעויות המוקנות לבניין ע"י בעלי כוח - פוליטיקאים, אנשי ציבור או אדריכלים המייצרים ומשעתקים את ה"ידע המקומי" אל תוך מרחב של ייצוג.
עבודה זו ממוקמת בתווך שבין הסובייקט, האחר והמרחב של הייצוג הארכיטקטוני. הסובייקט, כפי שהוא בא לידי ביטוי בעבודה זו, מקבל עליו כפל זהות: הוא הקורא, הוא הכותב, מתבונן בסביבתו ומעניק לה משמעות, קולו/קולי נוכח וגלוי. מרחב הייצוג הנבחן בעבודה גם הוא כפול. לכאורה, דן הטקסט במרחב הייצוג הפרוס על קיר חדר המדרגות של בית הכנסת "שער הרחמים" בבאר שבע. אך זהו אינו מרחב הייצוג היחיד בו דן הטקסט. בעודי כותב אני שב וקורא את דברי. בעודי קורא אני כותב אל תוך הטקסט אותו קראתי. כך, בעודי בונה רבדים של משמעויות ושוזר את קולותי השונים זה בזה, אני מפרק את ה"טבעי", השלם, הבנוי, הכתוב למרכיביו.
מבנה העבודה
"שער הרחמים" בית הכנסת הגדול לשכונת נווה מנחם, נחל עשן, באר שבע, מיסודו של הרב בן-טוב, מגדולי הרבנים של העדה המרוקאית, ירושלים. בית הכנסת פועל מזה כשנתיים (2003) ומכיל מלבד אולם תפילה, הנמצא בקומה העליונה, גם בית מדרש "יקירי באר-שבע" (הפועל בימי חול בעזרת הנשים של בית הכנסת), מקווה נשים ומקווה גברים, ובית ספר לבנות "בית חיה ורבקה" הפועל באופן זמני בקומה הראשונה של המבנה.
העבודה בנויה במתכונת של סיור בתוך המרחב של בית הכנסת. סקירה של בנין בית הכנסת מבחוץ מובילה את הקורא אל תוך המבנה. ליבו של המבנה הוא חדר המדרגות המקשר בין חלקיו השונים. חדר המדרגות הוא נמצא במוקד הסיור והוא ליבה של העבודה.
על קירותיו של חדר המדרגות תלויים שלושה עשר דימויים ממוסגרים. דימויים אלו הם קצוות פרומים. כל אחד מהם הוא שער לדיון שתכליתו, פירוקו של המבנה המושגי, היציב לכאורה, אותו מייצג בית הכנסת וחשיפתם של הטקסטים הסמויים בתוך/מאחורי מבנה זה.
2.3 שיטות העבודה
בכדי להתחקות אחר הדרכים שבהן החברה הישראלית מכוננת את הסובייקט, אחר המקומות בהם היא ממקמת את האחר, נידרשתי לדה-קונסטרוקציה של דרידה, ל"אוריינטליזם" של סעיד, למעקב אחר פיצול הזהויות היהודיות במהלך המאות האחרונות.
בניסיוני לשרטט את לגניאולוגיה של האורתודוכסיה המזרחית פניתי לראשי ישיבות, עובדי מועצות דתיות. בחיפושי פגשתי את הרב שאר-ישוב אלחרר שפתח לי דלת אל בית הכנסת ואל עולמו. עם הרב אל-חרר שוחחתי על מפעל בניית בית הכנסת ,שער הרחמים", על אופייה של הקהילה אותה הוא מנהיג, על סדר היום שלו ועל שלי, על הוריו/הורי, על כפר חב"ד/בת-ים.
בדיבור על האחר, האורתודוכסי, המזרחי מצאתי לי מקום. בתוך הטקסט שדן במסמנים המיתיים של הזהות המזרחית אורתודוכסית, פיניתי מקום לי. אינני מתבונן חיצוני. אני נענה למנגנון הכינון של המיתוס ברצון. קורא את הסימנים, כותב, קורא את שכתבתי ושוב כותב.
2.4 תוצאות העבודה
טקסט זה נענה לאורח המחשבה הפוסט מודרני, המפרק את המבנים הדיכוטומיים אשר עומדים בבסיס המחשבה המערבית. כתיבתם של דרידה ובארת ידעה להשיל את תחפושת ה"טבעי" מעל מערכת מבנית זו ולהגדירה מחדש כרצף של הבחנות היסטוריות. אשכול היחסים בין מחקר לספרות עוקב אחר המבנה הלוגוצנטרי ונענה להבחנות הדיכוטומיות. בצידו האחד המחקר, רציני, אובייקטיבי מדעי, בעוד הספרות, מנגד, תופסת את מקומו של האחר, הלא רציני, הדמיוני, מפנה מבט סובייקטיבי אל המציאות ומתרגמת אותה ב"כלים אומנותיים". עבודה זו נעה בתווך. עבודה זו אינה עוסקת בפרוק היא/אני חווה אותו.
העבודה היא טקסט פוליפוני הקורא את המבנה הקיים וכותב אותו מחדש בתוך המרחב של ארכיטקטורה ישראלית, תרבות ישראלית, ישראליות. זהו טקסט המבקש לפרוס את ריבוד המשמעויות של הסביבה הבנויה ולהציג ניתוח המבוסס על מערכת הקשרים מילולית. מחד, חושף ניתוח זה את כלליות מבנה השיח שעמד בבסיס התכנון והעיצוב של בית הכנסת, מאידך, הוא מבקש לזרוק אור על הרגע האינטימי, החולף, בין הקורא/הכותב לטקסט/מבנה בית הכנסת "שער הרחמים".
פרק 3: דיון והסקת מסקנות
"שער הרחמים" בית הכנסת הגדול לשכונת נווה מנחם, נחל עשן, באר שבע, מיסודו של הרב בן-טוב, מגדולי הרבנים של העדה המרוקאית, ירושלים. בית הכנסת פועל מזה כשנתיים (2003) ומכיל מלבד אולם תפילה, הנמצא בקומה העליונה, גם בית מדרש "יקירי באר-שבע" (הפועל בימי חול בעזרת הנשים של בית הכנסת), מקווה נשים ומקווה גברים, ובית ספר לבנות "בית חיה ורבקה" הפועל באופן זמני בקומה הראשונה של המבנה.
קיר מסך מעוגל בגובה של שתי קומות "מרחף" מעל הכניסה כפולת השערים לבניין בית הכנסת. קיר המסך עשוי זכוכית כהה ורפלקטיבית המחולקת לרשת של פנלים. הרשת שומרת על מימד רוחב זהה בעוד שלאורך ציר Z משתנה גובה הפנלים כך שמתקבלות לסירוגין שורות של ריבועים ושורות של מלבנים. הפנלים הריבועיים הם החלקים הנפתחים של הקיר בעוד המלבנים נותרים קבועים ומסתירים מאחוריהם את הרצפות ושלד הבטון של הבניין.
קיר המסך כמו "תלוי" על גבי שתי תיבות בגובה שלוש קומות ה"נטועות" בקרקע. שתי תיבות האבן אטומות. הקיר ה"תלוי", ה"מרחף" מעצים את תחושת ה"צמיחה מתוך הקרקע" של התיבות המסתגרות מאחורי ציפוי האבן שלהן. אבן החיפוי היא אבן גיר "ירושלמית" בעיבוד עדין (מסמסם) מנוסרת לאריחים בגודל זהה של 40/20 ס"מ וביניהם "פוגות" מודגשות, כהות. שלושת הגושים: שתי התיבות הניצבות והנפח מחופה הזכוכית ה"מרחף" ביניהן, משוללי חלונות (החלונות בקיר המסך נקראים כחלק מהמעטפת). הפתח המשמעותי בחזית הכניסה הוא החלל הנוצר בין התיבות ומתחת לגוף הזכוכית. שלושת הגושים יוצרים מבואה מקורה, הפתוחה לחצר הקדמית ומחולקת ע"י גינון ה"חודר" לתוכה, לשתי כניסות.
הורתו של קיר המסך בגורדי השחקים ומעבר ליתרונותיו הכלכליים והפרוגרמטיים יש לשימוש בקיר המסך היבטים קוגנטיביים שמקורם בהקשר התרבותי בו אנו פוגשים קירות אלו. במרחב הישראלי-"מערבי"| קירות כאלו יהיו מזוהים עם בנייני משרדים, בנקים או מבני ציבור (תיאטראות, עיריות וכיו"ב). בעוד חיפוי האבן, המכונה "ירושלמית", המקובל יותר ויותר גם בבניה מחוץ לעיר ירושלים, בה הוא מחוייב ע"פ חוק, מדורג גבוה בתוך הסולם ההיררכי של חומרי גמר הבניין ואופייני גם הוא לבניה ציבורית.
כמו את מרכיביה, גם את התחביר הצורני של החזית ניתן לזהות בתוך עולמה של הארכיטקטורה הישראלית. קומפוזיציה תלת ממדית של גושים (חלקי הבניין) המחופים בחיפוים שונים (אבן, זכוכית)
ומאופיינים באופן שונה מרחבית (תיבה מלבנית, צילינדר), העומדים זה לצד זה או "חודרים" האחד את השני, אופיינית לבנייני ציבור ומגדלי משרדים שנבנו במהלך שנות התשעים וראשית האלף.
בעוד שלחזית הכניסה אסטטיקה אבסטרקטית המפלסת דרך בתוך הזיכרון הקולקטיבי ומרחיקה את המתבונן מין ההקשר המתבקש של בית כנסת מסורתי, מזרחי, תפקידן של חזיתות הצד הוא להחזיר את הקורא/המתבונן אל אותו הקשר מתבקש. לחזיתות הצד של הבניין שנים עשר חלונות מקושתים, שישה מכל צד. תבנית זו מוכרת מתוך עולמה של הארכיטקטורה המסורתית, ומחזירה את המתבונן אל עולם הדימויים שלה וטווח ההקשרים אליו היא מחוברת.
חזיתות הצד של המבנה שטוחות ללא משחקי נפח משמעותיים. האלמנט המרכזי בחזיתות אלו הם החלונות הגדולים הפונים באופן סימטרי לשני צידי המבנה. החלונות "נפתחים" מתוך אולם התפילה כפול הגובה ו"תופסים" את מלוא גובהו של האולם. רוחבם של החלונות ה"נמתחים" לאורך שתי הקומות הוא כשליש מגובהם עד לבסיס הקשתות העגולות (קשת רומאית) המסיימות אותם. מכאן, היחס בין רוחב החלונות לגובהם הוא כ-1:3.5. מבחינת המתבונן מבפנים, הפרופורציה האורכית של החלונות והגובה ה"מונומנטאלי" שלהם מושכים את המבט כלפי מעלה, מאידך האדן התחתון של החלונות הנמצא בגובה רצפת ההיכל "מאחד" בין החוץ לפנים ליצירת רצף והמשכיות.
"חווית החלל" של השוהה בתוך בית הכנסת היא של רצף בין חוץ לפנים, אך מבחינת המתבונן מבחוץ הזכוכית הכהה של החלונות חוסמת מבטים סקרנים מלחדור פנימה. ה"רקמה החיצונית" של בית הכנסת היא "רקמה בררנית" "דואלית", בעוד שלמתבונן מבפנים החוצה היא "נותנת" תחושה של המשכיות, הרי מבחוץ היא "מסתגרת" מאחורי חלונות שהם עיטור, כמעט דו ממדי, על החזית השטוחה. החזית השטוחה, כמו החלונות האורכיים המסתיימים בקשת, "מייצגים" ע"י שימוש בעולם הסימנים של הבניה המסורתית, "חיבור" ל"עבר". גם מספר החלונות, כמספר שבטי ישראל, אופייני לארכיטקטורה המסורתית של בתי כנסת. גודלם, מאידך, יוצר תחושה אמביוולנטית לגבי מקורם של החלונות. הגודל "מעצים" את חשיבותו של הבניין ו"מחזיר" אותנו אל העכשווי, המודרני, היכול לספק את הטכנולוגיה הדרושה ליצירת של פתחים גדולים כל כך, Giant Order של בית כנסת מסורתי.
בעוד החזית הקדמית היא קומפוזיציה תלת ממדית של גופים מאופיינים מתוך הלקסיקון של הארכיטקטורה הפוסט-מודרנית של מבני ציבור ישראליים, וחזיתות הצד של הבניין קושרות את המתבונן אל מסורת בנין בתי הכנסת ואל הנרטיב של כינון האומה (איחוד שבטי ישראל), הרי החזית האחורית של בית הכנסת נותרת ערומה. חזית זו "אילמת", נטולת פתחים ובמרכזה בליטה מלבנית ה"משקפת" כ"נגטיב" את חלל ארון הקודש.
"שער הרחמים" בית הכנסת הגדול לשכונת נווה מנחם, נחל עשן, באר שבע, מיסודו של הרב בן-טוב, מגדולי הרבנים של העדה המרוקאית, ירושלים. בית הכנסת פועל מזה כשנתיים (2003) ומכיל מלבד אולם תפילה, הנמצא בקומה העליונה, גם בית מדרש "יקירי באר-שבע" (הפועל בימי חול בעזרת הנשים של בית הכנסת), מקווה נשים ומקווה גברים, ובית ספר לבנות "בית חיה ורבקה" הפועל באופן זמני בקומה הראשונה של המבנה. את בית הכנסת והמוסדות הנלווים מנהלים הרב יהודה בן-טוב, בנו של הרב הירושלמי, והרב שאר-ישוב אל-חרר, המשמש כרב הקהילה. הוא אשר פותח לי דלת אל הקהילה, אל בית הכנסת. הרב אל-חרר, בן גילי ערך.
אני חובש כיפה שאולה, בשונה ממני הרב לובש שחורים, "דוס" ע"פ הדגם החב"דניקי. אני אשכנזי מתל-אביב, שלא כמוני הרב מרוקאי מבאר שבע (במקור מכפר חב"ד). אך כמוני כוסס הרב את ציפורניו. כמו חברים בכת סודית אנו משפילים מבט, ללא אומר אנו מזהים את אחיינו למסדר. הציפורניים הכסוסות חושפות את שבריריותו של השריון אותו אנו עוטים (הוא בבגדיו השחורים, אני לובש את בגדי החוקר מהטכניון). אני, זר באוהלה של תורה, מבקש למרות זרותי למצוא סדק אשר יאפשר לי להיכנס אל, לחשוף את רבדיו הסמויים, להבין.
בית הכנסת "שאר הרחמים" הוא חלק מ"פרויקט" בתי הכנסת אשר ניבנו בתמיכתה של ש"ס, אם ביוזמה ישירה של פעילי מפלגה או מקורבים, ואם בסיוע של מוסדות המדינה הנתונים בשליטת חברי המפלגה ופעיליה. בתהליך הבנייה מחדש של הזיכרון הפוליטי, הרב שכבתי, קיבעה ש"ס מחדש מוסדות והסדרים קהילתיים הרצויים למימוש סדר היום שהיא מציבה. בית הכנסת (ולא סניף המפלגה הפורמאלי) נקבע כמקום מפגש מרכזי וכמקור סמכותה של ש"ס. התחזקותו של בית הכנסת כמרכז רב-מוקדי באה לידי ביטוי בהרחבת הפרוגרמה. בית הכנסת החדש מסוגל לספק צרכים נוספים, מעבר לצורך הדתי המקובל, אותם המדינה אינה מספקת, מכאן נובעת גם מורכבותו של המרחב הארכיטקטוני (זוהר 2001).
בית הכנסת משמש כמקום שבו הרבנים מכנסים קהלים שונים (גברים, נשים, ילדים), מחלקים עלונים ופרסומים של ש"ס על ישיבות חדשות, אירועים רוחניים או חברתיים קרובים. בית הכנסת הוא המקום שבו מעבירים מידע על ארגוני גמ"ח ועל מקומות עבודה פנויים, על שידוכים ועל אקטואליה. מקום שבו דנים בפוליטיקה עדתית ודתית, מגייסים כספים למטרות צדקה ומטרות אחרות, ומגייסים פוליטית את המעונינים להרחיב את השתתפותם בפעילות התנועה. למעשה בית הכנסת המזרחי המזוהה עם ש"ס הופך גם לסניף מפלגתי שלה. התרחבות הפונקציות של בית הכנסת משרתת גם מפלגות דתיות אחרות, אשר אימצו ברצון דפוסים אלו. כך ניתן להבין את הגידול העצום שחל במספר בתי הכנסת החדשים ב-15 השנים האחרונות מאז כניסת ש"ס למערכת המפלגתית: מ-4000 בתי כנסת ל-10000 (טסלר 2003).
החדרים הנספחים לבית הכנסת משמשים נקודת מפגש לצפייה משותפת בדרשות הרב יוסף המועברות באמצעות רשת הלוויין. הרב יוסף הוא הסמכות העליונה לכל דבר ועניין, לא רק מבחינה רוחנית הלכתית אלא גם פוליטית וחברתית. העושר המאפיין את בתי הכנסת החדשים, מצטרף להילת הקדושה של המקום, והילת הקדושה של דברי הרב ואלה הופכים את המקום, למקום מפגש נעים, המושך אליו גם אוכלוסייה מסורתית וחילונית. האחרונים מזדמנים לבית הכנסת בעתות חג או בנסיבות של לידה או מוות ומגלים מחדש את זהותם הדתית לקראת בר המצווה של הבן, עלייה לתורה לקראת חתונה, תפילות בשנת אבל, ברכת הגומל בעקבות אירוע חריג וכדומה. חונכים ומלווים בדמות פעילי ש"ס ורבנים מסייעים להם להתחבר מחדש לזהותם הדתית וסוחפים אותם לאינטראקציה נוספת במעגלי הקהילה הדתית.
תפקידו של בית הכנסת הוא לאפשר מרחב של פעולה להתגבשותה של קהילה מזרחית אורתודוכסית, המזוהה עם ש"ס, ומיישמת הלכה למעשה את מפעלו הרוחני של הרב יוסף. "שער הרחמים" הוא שער אל עולמה של ש"ס, עולמה של קהילה. המבקר, המזדמן לבית הכנסת לעולם יהיה רצוי בצל קורתו, ימצא אוזן שתקשיב, וכתף להישען עליה. חלקיו השונים של המבנה: בית הכנסת הגדול, בית הכנסת של ימות החול, בית המדרש, בית הספר לבנות, מקווה נשים ומקווה גברים, נותנים ביטוי רעיוני, ומגדירים מרחב פיסי, לצרכי הקהילה הנמצאת בתהליך של חיברות ועיצוב של דפוסים.
מבנה בית הכנסת הוא יותר מאשר רקע דומם, במה נטולת הקשר, להתרחשות זו. המבנה מייצג מערכת ערכית ומקרין אותה על המבקרים. פיטר אייזנמן קורא את המרחב הארכיטקטוני למין הרנסאנס כמרחב של ייצוגים. תבניות עיצוביות, סגנונות ארכיטקטוניים הם דרכה של הארכיטקטורה למסור מסרים (אייזנמן 1982). למרות שהארכיטקטורה המודרניסטית מובחנת צורנית מסגנונות ארכיטקטוניים קודמים, הרי האופן שבו היא מתפקדת כשפה הוא זהה.
בהקשר לטענתו של אייזנמן עולות שתי שאלות:
1.	מהי שפת הייצוג הראויה לעיצובו של המרחב המתחדש?
2.	מהם הערכים ששפה זו אמורה לייצג?
השאיפה לייצוג לא זרה לארכיטקטורה הישראלית. ניצן שפתן מציעה לקרוא את ההיסטוריה של הארכיטקטורה הישראלית, בהפשטה רבה, כנעה בין שתי מסורות של ייצוג: האחת השפה "הלבנה" מייצגת מערכת ערכים "מערבית" "מודרנית" "רציונליסטית", השניה בונה מערכת ייצוגית המספרת את הארכיטקטורה הישראלית דרך התבניות של ה"מקום". הגדרת הגבולות של ה"מקום" נתונה במחלוקת ואיננה מוחלטת, אך התבניות הייצוגיות בונות את סיפורה של הארכיטקטורה הישראלית -ציונית כנטועה בתוך הסביבה הגיאוגרפית המיידית שלה (ניצן שפתן 2000 ).
ביטוייו של המודרניזם אפיינו את העשייה האדריכלית של חברת המתיישבים היהודית. מנהיגי הישוב ואדריכליו, ראו בא-היסטוריות של ה"אדריכלות החדשה" פתרון הולם לתנועה הציונית. בעוד מרבית המשטרים הלאומיים בתקופה שבין שתי מלחמות העולם הסתייגו מהתפיסה הבין-לאומית והעדיפו תפיסות המבוססות על יסודות אתניים וטריטוריאליים, הרי לתנועה הציונית-סוציאליסטית זימנה ה"אדריכלות החדשה" מענה לשלילה המשולשת אשר ביסודה: שלילת הבורגנות, ושלילת הגלות אותן חקקה הציונות על דגלה כתנועה מהפכנית, ולשלילת המזרח שנוספה עם ההסלמה בסיכסוך היהודי-פלשטינאי. (ניצן שפתן 2000 )
בשנות השמונים אומץ הא-מקום של המודרניזם כוורנקולר הישראלי. התערוכה "עיר לבנה" (אוצר מיכה לוין 1984) סימנה אדריכלות זו כתקדים מנחה לעשייה עכשווית. בנייתו של נרטיב מקומי מתוך הארכיטקטורה הבינלאומית של שנות השלושים והארבעים, יצרה אופציה זמינה ונקייה מקונפליקטים שידעה לענות מצד אחד על הצורך לייצג את הארכיטקטורה הישראלית כארכיטקטורה מערבית, ומאידך לענות על הקול השני בשיח האדריכלי שחיפש אחר הייצוג של המקומי בארכיטקטורה ישראלית. אולם, כמערכת ייצוג הפונה אל הקהל המזרחי-חרדי חיבור זה הוא כמעט בלתי אפשרי. הארכיטקטורה הבינלאומית בגרסה המקומית שלה היא שפתו הארכיטקטונית של המרחב הקולט, אליו הגיעו עולי שנות החמישים. מרחב זה מייצג עבורם את קשיי הקליטה, ואת ההכרח לוותר על מסורת בית אבא, בכדי
להשתלב בו. הא-היסטוריות של הארכיטקטורה הבינלאומית מאבדת את יתרונה היחסי מול המבט המזרחי החושף את הרגע ההיסטורי, הכואב, אשר הפצעים שהותיר, מסתבר, טרם הגלידו. "ימי התום" של הבאהאוס לא מעוררים את אותה התרפקות רומנטית, בכל חלקיו של ה"קולקטיב הישראלי".
לצד נטייתה של הציונות לסמן את עצמה כתנועה "מערבית-מודרנית" מתקיימות נטיות הרואות ב"מזרח" מקור קדום. שילוב של אלמנטים "מזרחיים" "מקומיים" בעיצוב ואמנות אפיינו את העשייה של בצלאל בשנותיו הראשונות. אלמנטים דומים שולבו בתוך הארכיטקטורה האקלקטית שאפיינה את שנות העשרים בערים ובמושבות הראשונות. בשנות השישים הכמיהה של ילידי הארץ לשורשיות עברית, חברה לביקורת התנועה המודרנית ותורגמה בשיח האדריכלות הישראלית לניסיונות של השתלבות במרחב המקומי. המפגש עם המזרח ה"חי" לאחר מלחמת ששת הימים פתחה מגוון של אפשרויות בפני המחפשים אחר ה"מקום". אדריכלי שנות השישים ייצגו את רעיון "המקום" ע"י תרגומו של המרחב הפלשטינאי לשפה ארכיטקטונית של מבננים, כיכרות וקשתות.
בעוד הא-מקומיות של הארכיטקטורה הבינלאומית היא מערכת סימבולית המהדהדת את שלילת הדת והמסורת, או לפחות דחיקתן לשוליים ע"י הציונות החילונית, הרי השימוש בשפה הצורנית המקומית מקרב את הבניין ועל כן את הקהילה היוצרת אתו/משתמשת בו, קרבה מסוכנת אל ילידי הארץ הערבים. זהותו המורכבת, הממוקפת של הישראלי-היהודי-המזרחי מסמנת את גבולותיה של הזהות הישראלית המתגבשת. מעברו השני של קו גבול זה, ניצבת האוכלוסייה הילידית-פלשטינאית מהם שואפת הישראליות להבדל. מערכת הסימנים של הארכיטקטורה המקומית, בהקשר של קהילה מזרחית-דתית, מטשטשת קו גבול זה, טשטוש מסוכן.
ייצור משמעות לאובייקט ארכיטקטוני אינו תוצר של תהליך "טבעי" שבו מפוענחים סמלים קולקטיביים, אלא הוא מובנה על גבי משמעויות המוקנות לבניין ע״י בעלי כוח - פוליטיקאים, אנשי ציבור או אדריכלים המייצרים ומשעתקים את ה"ידע המקומי". העשייה האדריכלית, והשיח המכונן אותה מתווים בראש ובראשונה, כלי לביטוייה של פרוגרמה אידיאולוגית ומכשיר לעיצוב הזמן והמרחב. התבוננות במרחב החומרי שסביבי (בית הכנסת "שער הרחמים" בשכונת נחל עשן, בבאר שבע) חושפת את השיח שליווה את תכנונו ובנייתו של בית הכנסת, "חומרי הבניה" המושגיים מהם מורכבת הטקסט - המרחב הארכיטקטוני.
בתהליך הבנייה מחדש של הזיכרון המזרחי בתוך המרחב הפוליטי הישראלי, נדרשת לא רק קיבועה של המזרחיות כחלק "אוטנטי" של הישראליות, אלא אף, ביסוס קדימותה של המזרחיות החרדית בתוך המרחב הישראלי. שתי האופציות הרעיוניות העיקריות אשר מציעה הארכיטקטורה הישראלית: בינלאומיות - א-היסטורית, מקומיות אורינטליסטית, לא יודעות לענות על הצורך לייצג את הרציפות הנדרשת להוכחת קדימותה של הזהות המזרחית חרדית בחברה הישראלית, בלי לוותר על ייחודה מחד או על ישראליותה מאידך.
"שער הרחמים" בית הכנסת הגדול לשכונת נווה מנחם, נחל עשן, באר שבע, מיסודו של הרב בן-טוב, מגדולי הרבנים של העדה המרוקאית, ירושלים. בית הכנסת פועל מזה כשלש שנים (2003) ומכיל מלבד אולם תפילה, הנמצא בקומה העליונה, גם בית מדרש "יקירי באר-שבע" (הפועל בימי חול בעזרת הנשים של בית הכנסת), מקווה של נשים ומקווה של גברים, ובית ספר לבנות "בית חיה ורבקה" הפועל באופן זמני בקומה הראשונה של המבנה.
אני ניכנס פנימה, אל תוכו של הבניין, משוטט במסדרונות ובחדרים, בתחילה בליווי הרב, המפרש לי , אולי שומר עלי, ואח"כ (במהלך השנתיים בהן אני מבקר בבניין אני הופך דמות מוכרת, תימהונית אך מזוהה), לבדי.
לאורכו של הקיר המלווה את המדרגות העולות אל אולם המבואה העליון הוא אולם בית המדרש, הוא אולם בית הכנסת של ימי החול, נתונות בתוך מסגרות עץ כבדות, מוזהבות, תלויות תמונות. מתכנני המקום, ראשי הקהל, מציגים בפני המבקר סדרה של דימויים, מסמנים של דבקות, מסירות נפש, חיים יהודיים, חיי משפחה, ערכים יהודיים...
אני, הזר, מתבונן במדרגות הרחבות מחופות אבן צהבהבה (מצפה צהוב) ובמבקר העומד עליהן.
ועתה, אני מבקש להתבונן דרך עיני המבקר הקורא את הכתובת שעל הקיר. התמונות הן טקסט המוגש לקורא, ספק מנחה, ספק ציווי אלוהי, אולם, ערכו של דורון זה עדיין מוטל בספק. הטקסט מוענק לקורא אבל על הקורא להעניק לו את ערכו, לקבע את שוויו, עם קבלתו הוא יוצר ומכונן אותו. הטקסט על הקיר לא יהיה בעל ערך אלא אם הקורא-המבקר יראה בו את ערכו (דרידה 1968). בכדי שיוכל הטקסט לפעול את פעולתו על הקורא, הן על הקורא הסדיר, הבקיא בנפתולי המרחב הטקסטואלי של מסורת, יהדות, שבת, חג...והן על המבקר המזדמן, הבור, זה שאינו יודע קרוא את סבך הסימנים. בכדי שלא ימעיט הקורא בערכו, ידחה אותו, מגיש המתכנן את הטקסט עטוף וממוסגר בחסותו של עצם מוצק. נוכחותו של העצם המוצק גורמת ליורד במדרגות לעצור. המסרים הסמויים המצפים ליורד התמים במדרגות, הופכים נחשקים בחסותן של מסגרות העץ המוזהבות. אילו היה המסר גלוי, נוכח, מגולה ללא מעקפיו של המסמן הזר, מידי וללא שיהוי היה מאבד את יכולת הפיתוי. בעזרת מסגרת העץ הרפרודוקציה המודפסת מקבלת חשיבות של יצירת אמנות. הרפרודוקציה הריאליסטית המודפסת ע"ג קנווס, נתונה בתוך מסגרת עץ מוזהבת המעניקים לדימויים את ערכן וחשיבותן של יצירות אומנות מקוריות.
מה לרפרודוקציות של ציורי שמן ריאליסטיים בבית כנסת? הדמויות
האנושיות שעל הקיר מדליקות נוריות של הזהרה. מה להם לדימויים הזרים בתוך מקדש מעט זה? מה חסר הטקסט התורני, הפסק ההלכתי, שיש לעטרו בצלמו בשל אדם, בתמונה? נוריות ההזהרה הדיגיטאליות המהבהבות מתייצבות בתבנית של סימן שאלה.
ייצוב המשמעות בתוך הדיבור, בין הכתב או כל אופן ייצוג אחר-המסמן, לבין המחשבה-המסומן, הוא אפשרות זיהויים של דפוסים הנחשבים כקבועים בתוך מה שהוא למעשה זרימה משתנה תמיד, בלתי חוזרת של הזמן (אופיר 2003). למרות שהכתב הוא מבנה כללי יותר של סימנים המאפשר קיומו של תהליך תקשורתי יציב, הרי המתכנן, זה שבוחר להציג את הדימויים על הקיר, בוחר להשתמש בשפה של ייצוגים "ארעיים", סדרת רפרודוקציות של ציורי שמן. את משמעותה של בחירה זו אין לתלות בעדיפות שמבקש המתכנן לתת לקולה "הנוכרי" של תמונה להעדיף אותה ולהציבה "מעל" לטקסט הכתוב של הציווי ההלכתי. גם בבחירת אופן הייצוג, כמו בבחירת עטיפתו הנוצצת, טענתו של המתכנן היא טענת הפיתוי. התמונה המצוירת משמשת כמעקף נוסף, מסמן זר המעניק לטקסט את עצמתה של האמנות הגבוהה. התמונות מרחיבות את גבולות הטקסט הכתוב אל עולמו של הזר, זה שהאותיות העבריות אינן נהירות לו, והמילים ריקות לו ממשמעות. כך, הוא נוגע, גם בזה, אשר זמנו אינו בידו להשתהות, לקרוא, לפרש מול טקסט כתוב.
על מדרגות האבן הצהבהבות נסלל שביל אל תוך עולמו של הזר, זה שנקרה אל גרם המדרגות המוביל ממבואת בית הכנסת, הוא בית המדרש, בית הכנסת של ימות החול, מטה בחזרה אל אולם הכניסה. המבקר המקרי, הזר לעולמה של תורה ואולי, משולל יכולת לקרוא את השפה הכתובה, קורא את הארכי-כתב, את המסמנים שעל הקיר, הקוראים לו, בוא!
מבחינת המבנה הגלוי של הטיעון עיסוקו של הטקסט הוא בהנחלת מערכת ערכית של מסורת וחיי יומיום יהודיים, בעולם שכולו עולמה של תורה. אולם, כבר בשלבי הפתיחה של הקריאה, מתוך העיון באופן התצוגה ובשפה החזותית של המסמנים נחשפת כוונתו של המתכנן, הפיתוי. השימוש בגניאולוגיה של המסמנים: ציור, מסגרת, מקור והעתק, המעניקים בכורה ועדיפות לטקסט שעל הקיר, מייצבים את משמעותו כציווי, טקסט קאנוני ספק אלוהי (דרידה 1968).
דרך הסדק שנפער בין הטיעון למרחב הייצוגי/סימבולי אני מחלחל פנימה, אל תוך תוכו של הטקסט, מחפש נקודות של חוסר שיווי המשקל, שיווי המשקל אותו הוא מתיימר להציג. הסדק פורץ את גבולותיו הקשיחים לכאורה של, מאפשר לסבך הסימנים שבחוץ לחדור פנימה. הסדק מניח למבקר האקראי, שנשבה בקסמו של המקום, למצוא, אם רק יתבונן בקפידה, בין דמויות של חסידים, רבנים, תלמידי חכמים, ילדים יראי שמיים, יהודים של עיירה, את בבואתו שלו משתקפת מהקיר. הסדק פותח בפני את צפונותיו של הכתוב, של הבנוי, ומפשר לי לקרוא את עצמי בתוכו, כי אני מעניק לו את ערכו, בלעדי יהיה, כאותו יער ריק שאין בו קול.
בתוך הסדק משתקפת דמותי, אני הזר, המבקר. מתוך הסדק נשמע קולי, שהרי אין לי קול אחר, מפרש לי את הסימנים שעל הקיר. הסדק מתרחב וגדל לכדי מערכת גיאולוגית שלמה של שברים והסתות המטשטשת את המרחק, "הבלתי ניתן לגישור", ביני לדמויות המצוירות, עטויות ציצית, כיפה, ובינינו אני והדמות המצוירת לבין זה העומד לצדי לבוש שחורים וחובש מגבעת, רב בית הכנסת, הרב אלישיב אלחרר.
תמונה מס. 1
כ- 20/20 ס״מ
רפרודוקציה על גבי בד - איש מבוגר (סבא ?) וילד (נכד?) רוכנים ע״ג ספר פתוח, כרוך בכריכת עור סדוקה. הספר הפתוח מונח על גבי ספר סגור. שניהם על גבי שולחן עץ גס (כפרי). ביניהם נפתח חלון, דרכו ניבט נוף חקלאי (מזרח אירופאי). חלקה מעובדת, חציה ירוק, חציה צהוב (אמצע הקיץ) ומאחוריה בקתת עץ אופיינית (לכפר מזרח אירופאי). לזקן (המלמד) זקן לבן וארוך, משקפי קריאה, כיפה גדולה. הוא לובש כתנת לבנה ועליה ציצית קטן. פניו חרושי הקמטים מוצלים והוא מביט אל הספר הפתוח (לשון קודש). הילד (לומד) חובש כיפה, לובש כתנת בהירה ועליה מקטורן בצבע חום כהה. פניו של הילד בהירות. שיער ארמוני. עיניו פקוחות במבט אל הסב (מקשיב למילים, קורא את הסימנים בשפה זרה?). גוון העור הבהיר של פני הילד מודגש, עד כדי זוהר, ע״י אורה של השמש.
תמונה מס. 2
כ- 20/20 ס״מ
רפרודוקציה על גבי בד - מבט פרספקטיבי אל רחבה מוקפת בתים בני שתים-שלוש קומות. הבתים דהויים (עתיקים?), צמודים זה לזה (עיירה אירופאית?), בחזיתותיהם פתחים קטנים ומועטים (בניה מסורתית?), והן מטות ליפול תחת כובדו של הזמן. השעה היא שעת לילה הבתים, צל כהה על רקע השמים. הירח אינו נראה ומצבורים של עננים מכסים את השמיים. הרחבה מרוצפת באבנים אפורות שהזמן ומדרך רגלי העוברים והשבים החליקו ועיגלו בהן את סמני הסתתים. ברחבה יהודים (לבושים בגדים אופיניים לחסידים) , מכוסים בטליתות גדולות (השימוש בטלית גדולה בשעות החשכה ייחודי ליום כיפור) חבושים בשטריימל (כובע פרווה אופייני לחסידים) מחזיקים בספר (תפילה-קידוש לבנה?) ועששיות (מוצאי החג).
במרכז התמונה עומד גבר לבוש במעיל שחור חבוש מגבעת שחורה רחבת תיתורת (הרב). במישור הקדמי של התמונה שני ילדים: השמאלי מחזיק בספר פתוח, הילד הקטן בצידה הימני של התמונה מביט אל קבוצת המתפללים גבו למתבונן.
תמונה מס. 3
כ- 20/20 ס"מ
רפרודוקציה על גבי בד - במרכז חדר עומדת ספה מרופדת בבד ירקרק עם עיטור פרחים אדמדם. מסגרת העץ של הספה ממורקת, חלקה ונטולת קישוטים (סוף המאה ה-19). על הספה יושבים שני ילדים (אחים?). ילד שלישי (אחיהם הצעיר?)נשען על משענת היד המוגבהת (high arm). לשלושת הילדים כיפות שחורות, כתנות לבנות ומכנסים בגווני חום שונים המסתיימים בגובה הברכיים. הילד האמצעי מחזיק ספר עבה בכריכת עור פתוח על ברכיו (קורא לאחיו הצעירים). ספר נוסף מונח על הספה משמאלו לצד כרית נוי אדמדמה. ברקע, וילונות ארגמניים מבד כבד (קטיפה?) מוסטים ומגלים חלון דו כנפי סגור, מחולק לריבועי זכוכית חצי שקופה. אור רך (אירופאי?) מציף את החדר.
תמונה מס. 4
כ- 50/70 ס"מ
ציור בצבע שמן (מקור?) - איש זקן (הבאבא סאלי), פניו חרושי קמטים, יושב על כורסא. הכורסא מרופדת בבד בצבע בורדו (קטיפה?) על מסגרת העץ של הכורסא סימנים המציינים גילוף (בסגנון עתיק) (רהיטים "בסגנון עתיק" אינם מחויבים מבחינה סגנונית לתקופה מסויימת, אלא מקנים לרהיט אוירה מעורפלת של מערביות וקדימות).
ידו הימנית של הזקן נוגעת במצחו (הוגה? מתפלל?). זקן לבן ארוך ודליל מעטר את פניו. הזקן לובש גלימה לבנה (מזרחית) מרובת כפלים, ומטפחת בד לבנה מכסה את ראשו (האם הוא קדוש?).
הדמות מצויירת ע"ג רקע בצבע אפרסק (האם זה צבעו של הקיר?) חלק, ללא פרטים או צללים.
תמונה מס. 5
כ- 50/70 ס"מ
צילום – גבר מבוגר רוכן על גבי שולחן (הרב בן-טוב). לגבר זקן אפור ארוך. הוא לובש מעיל שחור (של חרדים) וכובע כהה שחור (רב?).
על גבי השולחן מונחים גיליונות של קלף, כתובים (ספר תורה?), מחוררים בשוליים.
הגבר תופר שני דפים זה לזה (תפירת ספר תורה היא אקט סימבולי ונחשבת למצווה).
תמונה מס. 6
כ- 20/20 ס״מ
רפרודוקציה על גבי בד - גבר מזוקן, זקנו ארוך, לא מסודר, צבעו אדמדם, עומד על גבי במה (בית כנסת) המושבים פונים אל ארון הקודש (בית כנסת אשכנזי). לפניו על גבי שולחן גבוה פרוסה מגילה (מגילת אסתר? האם זוהי קריאת המגילה בפורים?). הגבר מכוסה בטלית גדולה וחבוש שטריימל (יהודי, חרדי). סביבו, עומדים ומתבוננים, שלושה ילדים : אחד הילדים לבוש בגלימה סגלגלה ולראשו כתר זהב (מחופש למלך), ילד נוסף, במישור התמונה הקדמי, חבוש כובע לבן גדול (מחופש לטבח?), השלישי מישיר מבט אל המתבונן חבוש מצנפת מעוטרת, לבוש גלימה ועל חזהו תכשיט זהב מרובע מחולק לשנים עשר ריבועים צבעוניים (חושן) (מחופש לכהן גדול).
ברקע איש זקן ראשו מכוסה בטלית קורא בספר עבה (מתפלל, עוקב אחר הגבר הקורא בקול?) כרוך בכריכת עור (ישן?).
תמונה מס. 7
כ- 20/20 ס״מ
רפרודוקציה על גבי בד - בצידה השמאלי של התמונה שני גברים צעירים מזוקנים לבושי שחורים (יהודים, חרדים), על ראשיהם כיפות שחורות. השניים יושבים (לומדים?) מול שולחן עץ (כפרי, אירופאי?) גס עליו מונחים ספרים פתוחים (ספרי דת?), אך פניהם מוסתות הצידה אל איש זקן (רב? אבא?) (שואלים?). לזקן זקן לבן, הוא עטוף בטלית (שחרית) והוא עסוק בהתרת (בזמן הנחת תפילין לא היו פונים אליו בדברים) התפילין הכרוכים על ידו.
ביניהם במישור התמונה האחורי, ארון קודש (בית כנסת) (סידור המושבים הוא כשל בית כנסת אשכנזי) ולפניו מתפלל יחיד (מאחר).
תמונה מס. 8
כ- 20/20 ס״מ
רפרודוקציה על גבי בד - על גבי ספסל עץ גס (כפרי, אירופאי?) העומד לאורכו של קיר אפל, עומדת עששית. האור הבוקע מאיר את פניו הבהירים של נער, היושב בקצהו הימני של הספסל, וקורא בספר עבה (לומד?). רגלו הימנית של הנער מוגבהת על גבי שרפרף עץ קטן (הוא מרוכז בקריאה?).
בקצהו השמאלי של הספסל יושב גבר זקן (סבא?). הזקן מחזיק מקל, חובש שטריימל ופניו המעוטרות בזקן לבן, בצל, מתבוננות בפני הנער המוארים (משגיח? מלמד?). במישור התמונה הקדמי תרנגולת מנקרת (זהו בית כפרי ויושביו אנשי עמל?).
תמונה מס. 9
כ- 50/70 ס "מ
ציור בצבע שמן (מקור?) - גבר שלו זקן שחור וארוך, יושב עטוף גלימה כחולה (מזרחית) דמוית אעבייה, מעוטרת בשוליים סגולים, לראשו בד כרוך (טורבן?) בצבע לבן מעוטר בעיטור שוליים זהוב.
הגבר מחזיק ספר עב כרס כרוך בכריכת עור ישנה (עתיק?).
הקיר שמאחוריו צהבהב ובו פתח מקושת. דרך הקשת הגדולה ניבט נוף הררי שחון (מזרח תיכוני?
צפון אפריקני?). בתי אבן, שטוחי גג פזורים על אחד המדרונות (צפת?) .
תמונה מס. 10
כ- 20/20 ס״מ
רפרודוקציה על גבי בד - גבר צעיר, פניו מעוטרות בזקן ארוך בצבע חום (יהודי, חרדי?), מגבעת שחורה לראשו, לבוש מעיל שחור ומתחתיו חולצה לבנה (חרדי) , מחזיק בזרועותיו ילד (האם הוא אביו? אחיו?).
הילד לובש חולצה לבנה (חגיגית) ועל ראשו כיפה. הוא מחזיק נר (מברך?). על שולחן מכוסה מפה מולם עומדת מנורת כנים, עשויה מתכת כסופה ובה שלושה נרות חלב לבנים דולקים (נר שלישי של חנוכה?).
במישור התמונה הקדמי , מביטה על הנעשה מלמטה עומדת ילדה קטנה לבושה חולצה לבנה ו"סראפאן" אדמדם (היא מתבוננת במברכים, מוקסמת מהנעשה?).
תמונה מס. 11
כ- 20/20 ס״מ
רפרודוקציה על גבי בד - חדר אפלולי איש זקן רכון מעל שולחן מעץ גס (כפרי, אירופאי?). לזקן מקל, פניו המוצלת מעוטרת זקן לבן והוא חובש כיפה גדולה (יהודי, אדוק). על השולחן מולו ספר פתוח וספר סגור, כרוכים בכריכת עור (ישנים) (האם זה סבא שלהם? האם זה המלמד בחדר?).
לצידו יושב ילד, פניו באור, המושיט אצבע לעבר הכתוב (לומד?) (הספר מאיר את הילד?).
ילד נוסף, קטן יותר, עומד בצד גבו למתבונן (מתבונן באחיו הגדול, או בחברו ללימודים?).
תמונה מס. 12
כ- 20/20 ס״מ
רפרודוקציה על גבי בד - במרכז החדר שולחן עץ עגול, ממורק (עירוני?), קירותיו של החדר מחופים טפטים כחלחלים (בית עשירים). וילונות מבד זהה תלויים לצד חלון (התאמה בין חיפוי הקיר לוילונות). הוילונות קשורים בסרט מעוטר בגדילים (בית סוחרים בעיר אירופאית?).
משני עברי השולחן יושבים שני נערים חובשי כיפות (יהודים, אדוקים), לבושים בכותנות לבנות ומכנסים בצבע כהה. על השולחן לפניהם מונחים שני ספרים כרוכים בעור (ישן) פתוחים (הנערים לומדים?) .
במישור התמונה הקדמי, מפנה חצי צדודית, עומדת, מתבוננת בנעשה, ילדה קטנה לבושה בשמלה
בהירה.
תמונה מס. 13
כ- 50/70 ס"מ
ציור בצבע שמן (מקור?) - גבר, לו זקן שחור גזור בקפידה, יושב עטוף גלימה כחולה (מזרחית?), מעוטרת בשולים סגולים, לראשו מצנפת בד בצבע לבן מעוטרת בעיטור זהוב.
הגבר מחזיק ספר עב כרס כרוך בכריכת עור סדוקה (ישן).
הקיר שמאחוריו צהבהב, ובו חלון מקושת דרכו ניבט נוף הררי ומקווה מים (כנרת?). בתי אבן פזורים על אחד המדרונות הפונים למים (טבריה?).
עצור.... לוחשות המסגרות הזהובות את לחישת הפיתויי. עצור!!! קוראים הדימויים אל היורד במדרגות.
מיהו המתבונן אליו מפנים הדימויים את קריאתם ? אל מי לוחשות המסגרות ? מהו המסר המוצפן בטקסט שעל הקיר ? איזה שיח הוא משרת ?
עצור ותן דעתך אל אורחות חייך, ילדייך, ארוחותיך, תן דעתך אל אבותיך ואיפה אתה עומד בתוך הרצף של הזמן ? שאל את עצמך, מה משמעות קיומך כיהודי ?
הדימויים שעל הקיר ממוסגרים במסגור כפול: האחד, גשמי, חומרי, מסגרות העץ הכבדות, המוזהבות. המסגור האחר, בלתי נראה, זהו המסגור של השיח, אותה מסגרת של תיאוריות ומונחים המאפשרת לנו לקרוא את הטקסט, לתאר מציאות באופן הנושא משמעויות. המסגרת הרעיונית של השיח תעזור לפרש את הדימויים, להציב את הייצוגים בתוך מרחב אשר יעניק להם משמעות. בעוד את המסגרות הזהובות אני מקבל מין המוכן, את מסגרת השיח יהיה אני זה שאקבע. בבחירותיי אני אתן למציאות משמעות, אבנה את מערכת ההקשרים בין סדרת התמונות שעל הקיר לבין פרויקט כינון הזהות המזרחית-אורתודוכסית, של ש"ס.
במאמרו "להחזיר עטרה ליושנה" - חזונו של הרב עובדיה יוסף, מתייחס המחבר צבי זוהר לדבריו של ח"כ יצחק כהן, ראש מטה ההסברה של ש"ס: "היתרון שלנו בהסברה הוא הבהירות של המסרים. קל מאוד לדבר אמת, כשהאמת פשוטה, לא צריך להתפתל. המסרים מגיעים בדרך כלל מגדולי הדור, מהרבנים. למשל: "מחזירים עטרה ליושנה" הציבור צמא למסרים האלה, ומפנים אותם מיד" (זוהר 2001).
להחזיר עטרה ליושנה, הוא אולי המסר המזוהה ביותר עם ש"ס. מסר שזכה להזדהות הרגשית הרבה ביותר בקרב מגזרים רחבים בקרב הציבור המזרחי - ספרדי בארץ ואף בתפוצות. את מאמרו מקדיש זוהר לדיון בסיסמא זו של ש"ס. המסר קליט וברור לכאורה משכתב את "חדש ימינו כקדם" אולם המילים שנבחרו בקפידה מבליעות בתוכן נרטיב. מסר סמוי זה מספר את סיפור עלייתם ארצה של יהודי ארצות ערב, דרך פירוקו של עולמם התרבותי-דתי העשיר, המפואר, של הקהילות היהודיות בארצות האיסלאם. עולם, אשר דולדל בעיקר בגין העלייה ארצה. עלייה, אשר פגעה במזרחים מעצם האלימות הכרוכה בעקירה של קהילה ממורשתה, ומתוך מדיניותו המכוונת של "השמאל האשכנזי החילוני" (זוהר 2001).
"להחזיר עטרה ליושנה". בכדי להבין מהי אותה מציאות אוטנטית שעל הספרדים לשקם מבחין זוהר בין שלושה מרכיבים בתוך המסמן - "ש"ס": ציבור הבוחרים של ש"ס, קאדר הפעילים, והרב עובדיה יוסף.
עיון בכתביו של הרב עובדיה יוסף מעלה כי הביטוי מופיע כארבעים פעמים בדרך כלל בהקשר המבטא את הרעיון המרכזי בפסיקתו. הרב עובדיה אינו טוען רק נגד האשכנזים, אלא גם כנגד הפסיקה הספרדית-מזרחית שאינה עולה בקנה אחד עם הפסיקה הארץ ישראלית של מר"ן (זוהר 2001). קיימת נקודת דמיון מעניינת בין תפישתו של הרב יוסף לבין זו של הזרם הדומיננטי בציונות-הארץ ישראלית של ראשית ימי המדינה, טוען זוהר. כמו הציונות מציב הרב עובדיה יוסף מודל המבוסס על אחדות תרבותית-ערכית של עם ישראל בארץ ישראל. הוא שולל עמדות פלורליסטיות ודגמים שונים של יהדות המתקיימים זה לצד זה בארץ. מימוש אחדות זו כרוך בביטול ההבדלים שבין המרכיבים השונים של החברה הישראלית-יהודית. כמו הזרם המרכזי של הציונות אין הרב מציע שילוב של מרכיבים ליצירתה של זהות ממוקפת פלורליסטית. כמו ראשי התנועה הציונית הוא מציע אימוץ של דגם יהודי אשר גובש בארץ ישראל ומנותק מגלותיות. אולם, בשונה מהציונות-החילונית-סוציאליסטית המציבה כאידיאל את דמותו של הצבר, הלוחם, איש תנועת העבודה, הרי לשיטתו של הרב מגולמים ערכי האומה בדמותו של היהודי הארץ ישראלי, בן המאה ה-19, הנוהג ע"פ דרכו של רבי יוסף קארו, מר"ן. הרב מתריס כנגד המתיישבים האירופאים, כי לא באו למקום ריק ועליהם לקבל את הזהות היהודית הנהוגה במקום ולא להכפיף את בני המקום למנהגים זרים להם. עמדתו של הרב עובדיה יוצאת בעיקר כנגד החרדים האשכנזים המממשים קולוניאליזם תרבותי, ומעמידים את זהותם הדתית כעדיפה, מכפיפים את בני הארץ המקוריים ומשליטים את תרבותם (זוהר 2001).
המרכיב השני של המרחב ש"ס, ציבור האוהדים וקהל הבוחרים מונה מאות אלפים, ברובם ממוצא מזרחי המנהלים לרוב אורח חיים מסורתי-דתי. המשותף להם הוא שאת שנות העיצוב שלהם לא עברו בעולם הישיבות החרדי. בעבור רובם הזיקה לדת מזוהה עם מסורת עדתית, פרטיקולרית. על כן העולם שאותו הם מבקשים לחזק ולהאדיר הוא העולם של קהילת המוצא. זיקתו של קהל זה ליהדות אינה למדנית אלא מבוססת על אורח חיים וזיכרונות ובעלת אופי חוויתי רגשי. לגבי ציבור זה מבטאת סיסמתה של ש"ס, "להחזיר עטרה ליושנה", שיקום אורחות החיים של הקהילות היהודיות בארצות האיסלאם כפי שהתקיימו בעבר ההיסטורי הקרוב. שלא כרב עובדיה המציב אידיאל השולל את המסורת העדתית הפרטיקולרית, מפרש הקהל הרחב את סיסמתה של ש"ס כשיבה לתבניות החיים של הדורות הקודמים-"בית אבא". החזרה למורשת בית אבא תהייה על כן, המסר המרכזי של ש"ס בפנייתה לקהל הבוחרים.
בפנייתם לקהל הבוחרים מציגים דובריה של תנועת ש"ס את המיתוס של עליית היהודים מארצות ערב. מיתוס זה מציג מציאות דיכוטומית: מחד בארצות המוצא חיו היהודים חיים של תום טוהר וקדושה, מאידך העברתם ארצה ע"י התנועה הציונית-חילונית-אשכנזית גזלה מהם את מורשתם, פרקה משפחות, זרעה עוני ודחקה את המזרחיים לעוני, פשע, סמים, זנות. דובריה של ש"ס מציגים את מיתוס השבר של עדות המזרח ומסמנים את הדרך לתיקונו. חלק בולט בהטפה של ש"ס עוסק בהסדרת היחסים החברתיים. הלכות של כבוד וציות מודגשות בש"ס ובמוסדותיה. חשיבותה של המסורת, של העברה מדור לדור, מודגשת ברמות שונות, ביחסים הבין-אישיים הראשוניים, כמו בין נושאי תפקידים חברתיים שונים. כך מקבלת הסיסמא "להחזיר עטרה ליושנה" משמעות שונה בתכלית מזו המצטיירת מתוך עיון בכתבי הרב (פישר ובקמן 2001).
בעוד שלתפיסתו של הרב עובדיה יוסף יש להחזרת העטרה הקשר הילכתי מובהק, ולציבור הרחב הקשר עדתי-נוסטאלגי, הרי לציבור הפעילים של ש"ס הקשר שונה. ציבור הפעילים מורכב מאברכים אשר עברו את תהליכי החברות שלהם במסגרת של הישיבות האשכנזיות, וההשכלה התורנית שרכשו והאתוס ההלכתי-דתי עליו התחנכו רחוקים במידה רבה מעולמה של יהדות צפון אפריקה והמזרח התיכון במאות האחרונות. אותו קהל רואה את החזרת העטרה ליושנה בכינונו של עולם תורה של בני תורה ותלמידי חכמים מזרחים, ע"פ הדגם שמציבות הישיבות בהם למדו. למרות שאידיאל זה לא היה מקובל בקרב הקהילות היהודיות בארצות האיסלאם, וזר לדגם ההלכתי אשר מציב הרב יוסף, הוא מקובל בישראל כיום, כאידיאל היהודי האותנטי והמקורי.
לבוש בחליפה שחורה של חסידים, מגבעת שחורה לראשו, זקנו אינו עשוי, עומד לצידי הרב אל-חרר, בן גילי, בן למשפחת רבנים שעלתה ממרוקו, גדל בכפר חב"ד, והתחנך בישיבה. הוא רואה ברב עובדיה יוסף את הסמכות ההלכתית העליונה, מסרב לאשר או לשלול כי הוא תומך בש"ס כמפלגה פוליטית. שלושתנו: אני, והקיר	(שעליו תלויות
התמונות), והרב, עומדים זה לצד זה. הקיר אשר מנסה למצוא את הדרך אל ליבנו, הרב שפותח לי נתיב, ואני שמסמן שביל בסבך הסימנים הממלאים את כל אשר בין שלושתנו, הקורא-כותב עבודה זו.
תמונה מס. 1
כ- 20/20 ס״מ
רפרודוקציה על גבי בד - איש מבוגר (סבא ?) וילד (נכד?) רוכנים ע״ג ספר פתוח, כרוך בכריכת עור סדוקה . הספר הפתוח מונח על גבי ספר סגור. שניהם על גבי שולחן עץ גס (כפרי). ביניהם נפתח חלון, דרכו ניבט נוף כפרי (מזרח אירופאי). חלקה מעובדת, חציה ירוק, חציה צהוב (אמצע הקיץ) ומאחוריה בקתת עץ אופיינית (לכפר מזרח אירופאי). לזקן (המלמד) זקן לבן וארוך, משקפי קריאה, כיפה גדולה. הוא לובש כתנת לבנה ועליה ציצית קטן. פניו חרושי הקמטים מוצלים והוא מביט אל הספר הפתוח (לשון קודש). הילד (לומד) חובש כיפה, לובש כתנת בהירה ועליה מקטורן בצבע חום כהה. פניו של הילד בהירות. שיער ארמוני. עיניו פקוחות במבט אל הסב (מקשיב למילים, קורא את הסימנים בשפה זרה?). גוון העור הבהיר של הפנים מודגש, עד כדי זוהר, ע״י אור השמש.
מכונס בתוך עצמי, אוחז בידה של אימא, מסרב להרפות, גורר רגלים כבדות במעלה רחוב כצנלסון, כך אני זוכר את המסע הראשון אל מעבר לגבולות השיכון. תווי הרחוב חצה את רכס הכורכר השני עליו הקימו המייסדים את העיר, מביטה אל הים, אך לא נוגעת. בתיה הצעירים (של העיר) טרם גבהו, והרכס אשר קומתו שחה עם השנים, תחת כבדה של העיר הגדלה, עמד עדיין זקוף ותלול לועג לרגלים הקטנות המטפסות.
את שנותיי הראשונות העברתי במטבחה של אדה פלדינגר. הזיכרון המוחשי ביותר משנים אלו, הוא המלאכה האינסופית של ניפוי רסיסי אבן חבויים בתוך ערמות של גרגרי כוסמת במטבחה של המטפלת הזקנה (אז הייתה אדה בנות הארבעים המאוחרות שלה, זקנה מכל אשר הכרתי). את הימים הראשונים בביתה ביליתי בסידור הצעצועים הישנים שנזנחו במרפסת. בובות, מכוניות בחלקים, משחקי הרכבה חסרים, אשר הוטמנו בתוך ארגזים, משילדי הבית גדלו וחדלו לשחק בהם. סדרתי בשורה את הבובות אשר חיכו, סבלניות, על הטבוריטקה, חלקים של פאזל, אותם דליתי אקראית מתוך קופסת נעלים, צירפתי לכדי תמונה נטולת קנה מידה וגבולות. אולם, עד מהרה דבקתי במלאכת ניפוי הכוסמת. מלאכה אשר אפשרה לי להעביר את ימי במטבח, הרחק מין המרפסת והצעצועים הישנים. קרוב לאדה והשכנות שהתקבצו לשיחה של בוקר. משסיימו חברותיה (כולן קשישות כמוה) של אדה את מלאכות הבית, ובטרם הגיעה השעה אחת, שעת ארוחת הצהרים, היו השכנות מתקבצות במטבח. פיסות
זעירות של רכילות, עטופות כממתקים, הועברו מפה לאוזן והוחלפו באחרות, שוות בערכן, בפולנית, רצף מהיר של עיצורים.
רושפות כנחשים, קבעה אימא ברוסית. הזהות הרוסית שהטבעה באימא, בבית היתומים הצבאי לילדי קצינים של הצבא האדום, לא אפשרה להשלים עם בכורתה של הפולנית בשיכון. באותו בוקר של אחד בספטמבר בו נפרצו גבולותיו של השיכון בו נולדתי (רחוב ירושלים 77-81) ואל תוכו גדלתי ושמעבר לגבולות אילו ולכל עבר השתרעה העיר, גדולה, מאיימת, שמחה אימא לא להיתקל שוב ב"פולניות". במעלה רכס הכורכר חצינו את הרחוב ירושלים אל עולמם של המספרים הזוגיים, המשכנו במעלה רחוב כצנלסון ובחצרו של בית מספר שש-עשרה ירדנו בגרם מדרגות אל עולמו של גן הילדים של רינה. זר התבוננתי בילדים.
"העולם היה כה חדש, שהרבה דברים טרם קוראו בשם..."
(גבריאל גארסיה מארקס 1989).
פעולת התרגום הייתה לי לטבע. אדה וחברותיה רחשו בפולנית, מולם עומדת בסירובה ענתה אימא ברוסית. כך התנהלו חיי היום יום בתפר שבין השפות הסלאביות. קירבתן הגנאולוגית של השפות אפשרה לנהל שיחה ברמה סבירה של חוסר בהירות, אך לא הספיקה בכדי לקרב בין הדוברים. חבורתה של פלדינגרובה (אשתו של פלדינגר המהנדס) בחלוקי בית מבד כותנה גס שפרחים קטנים מנקדים אותו, שערן מקליש ודהוי, וריח של בישולים תפלים עולה מגופן, ואימא שלי, צעירה, גבוהה מהן, נועלת נעלי עקב, שצליל טפיפתן על שבילים של "אבן פראית" מהדהד עוד בשבילי השיכון. שערה השחור עשוי בתסרוקת תפוחה, עיניה ירוקות וריח (את הנשים של חיי אני זוכר ע"פ ענן הריח שהקיף אותן, עדנה-ניחוח מריר של שיסיידו, סבתא כלואה בחדרה ממתיקה בשאנל 5, דודתי מולי-ארומטיק אלקסייר של קליניק, אימא-קרם הגוף של אסתה לאודר) של ערים רחוקות חומק משיפולי צווארה.
אימא כמו אבא, כמו השכנות, כמו כל דיירי השיכון, קראה מידי יום את "נוביני קורייר" העיתון היומי בפולנית, שנימכר בקיוסק של יוסף. בערבים של טרום טלוויזיה, שקעה ברומנים מתורגמים לפולנית
אשר יצאו במהדורות של "כל כתבי" ומילאו בכריכותיהם הזהות את המדפים בכל שבעים ואחת (בדירה השבעים ושתיים, מעלינו, גרה משפחת פרץ, שעלתה מטריפולי אשר בלוב) הדירות בשיכון, אך עמדה בסירובה להמיר את צליליה הרכים של הרוסית המדוברת, בסמך, השין והצ'די שהתקוטטו, כמו השכנות, בפולנית, במפגשי הבוקר. לאורכו של יום ידעתי להחליף ע"פ הצורך בין השפות, אך בהיותי בן שלוש, מעבר לגבולות השיכון חבטו בי, חסרות פשר, הברות שלא התגבשו לכלל צרופים נושאי משמעות של שפה חדשה.
היסטורי, המשכי, שבו הלאומיות הישראלית היא חלק מן הרצף של הזהות הלאומית היהודית, ומאידך נתק חריף שלפיו הלאומיות הישראלית היא דווקא שבר ברצף היהודי הזה, חייב אותי לצלול את עולמה של העברית. הילדים לא הבחינו בשני נחשי ה-DNA המתפתלים אחד בשני, עמלים על ה״פרויקט הישראלי" מנסים, לשווא, לכונן רצף היסטורי ולייצר מובחנות היסטורית, בלי לחשוף את האלימות הכרוכה בשני המהלכים ההפוכים הללו. ילדי הגן, מרוכזים בפת שבצלחת הפלסטיק התכולה, לא הבחינו בילד שהסתתר בין ירכיה של אמו, מתחת לשוליה של שמלה של קיץ. אימא, גאה בשמלה שהגיעה בחבילה מאמריקה, חוששת פן יפרמו משיכותיי את התפרים, נבוכה בשל סירובי לשחרר את אחיזתי בירכיה, עמדה בפתח הגן, מחייכת חיוך עצור. אני, נצמד לבשר המוכר, מסרב לוותר על הבד הרך שעוטף אותי, או על הריח של אימא שלי. מתחת לבד הקיצי עמדתי בסירובי לצאת ולהתגייס למלאכת עיצוב דמותה של האומה. חיוכה של אימא כמו אז, בפתחו של גן הילדים, מסתיר גם היום, מבוכה, אכזבה, געגועים, את כל אשר היה צריך להיות ולא היה. בחריץ חיוכה של אימא, במבטה של הגננת, בין צלילי שירת הילדים, אשר סיימו את ארוחתם, הסתתרו עקבות, חלקיים ולעיתים מזעריים, של העימותים שהתחוללו במרחב.
יואב פלד מגדיר את המושג "אזרחות" כאופן השיוך של פרטים וקבוצות בחברה, הכולל בתוכו את מערך הזכויות, החובות וההטבות שמהן נהנים/סובלים אותם פרטים, בראש ובראשונה באמצעות השתייכותם לקבוצות חברתיות. עם קום המדינה וקודם לכן בתקופת הישוב גייסו המוסדות הלאומיים משאבים חברתיים וחילקו זכויות על פי מפתח רב שכבתי של חברויות. משטר זה הפך קוהרנטי ע"י שימוש בשלושה סוגי שיח: שיח של אזרחות – ליברלי, שיח אתנו-תרבותי ושיח רפובליקני/כיתתי. התפיסה הליברלית של האזרחות מניחה את אופייה השוויוני של קהילת אינדיווידואלים, כבסיס לחלוקת הזכויות. על פי השיח האתנו-לאומי, המבחין בין אזרחים ממוצא אתני שונה, הזכויות המגיעות לתושבים תלויות בהשתייכותם האתנית. שיח זה מדיר את כל מי שאינו יהודי מרשימת בעלי הזכויות. השיח הכיתתי בא לידי ביטוי במושג החלוציות, מושג שמשמעותו הקונקרטית היא תרומה לחברה בשלושה תחומים, חקלאות, עבודה, צבא. נושאיה המובהקים של החלוציות היו אנשי תנועת/כת העבודה. (פלד 2002 )
הסימון שמסמנים בני אדם במוחם כמרחב מוכר "שלנו" ומרחב לא מוכר "שלהם" אינו נזקק להכרתם של האחרים בהבחנה. (סעיד 1978)
במידה רבה סימנו עצמם "החלוצים" על סמך מה שנמצא מחוץ למרחב של אנחנו. בתקופות שונות סומנו "אחרים" שונים: הישוב הישן, הבורגנות העירונית, אנשי עירות הפיתוח. האליטה החלוצית, הציונית, האשכנזית, החילונית ידעה להשתמש בשיח הכיתתי בכדי להעניק לגיטימציה לזכויות היתר שנטלה לעצמה בתוקף שליטתה במדינה בזמן מימוש הפרויקט הקולוניאלי הציוני. התמורה במונחי זכויות הייתה שקולה לתרומתו החלוצית של כל אחד ואחד.
אופני השיח השונים ארוגים זה בזה ומקיימים אזורי תווך וכפילות. העבדה למשל שללא יהודים יש זכויות כל שהן בישראל נובעת מכך שהשיח האתנו-לאומי אינו השיח היחיד המתנהל בתרבות הפוליטית הישראלית. מבחינת המזרחים השיח האתנו-לאומי כולל אותם בתוכו, כיוון שהם יהודים, בעוד השיח הכיתתי הדיר אותם מכיוון שלא היו חלוצים או לא מספיק חלוצים. החברה הישראלית ניסחה הבחנה בין חלוצים, עולים, מהגרים (הבחנה שטרם נעקרה לחלוטין מהשיח הסוציולוגי הישראלי). עולים הם מתיישבים בעלי מניעים אידיאולוגיים, חלקם אף בחרו בדרך חיים של חלוציות, מהגרים לעומת זאת הם פליטים, לפיכך הם מסוגלים פחות לאמץ את ערכי מולדתם החדשה, ולהצטרף למיזם החלוצי. רוב היהודים שהגיעו לארץ ישראל, מארצות אירופה, לפני 1948 נתפסו כעולים, אחרי 1948 נתפסו רובם כמהגרים. המזרחים לעומת זאת, נתפסו ברובם כמהגרים בין אם הגיעו לפני או אחרי 1948 (פלד 2002).
בת-ים של סוף שנות השישים הייתה עיר של מהגרים, פליטים .
תמונה מס. 2
כ- 20/20 ס״מ
רפרודוקציה על גבי בד - מבט פרספקטיבי אל רחבה מוקפת בתים בני שתים-שלוש קומות. הבתים דהויים, צמודים זה לזה, חזיתותיהם אטומות, מעטים וקטנים בהן הפתחים, ומטות ליפול תחת כובדו של הזמן. השעה היא שעת לילה הבתים, צל כהה על רקע השמים המוארים באור הירח. הירח עצמו אינו נראה ורק מטיל אור על גושי העננים. הרחבה מרוצפת באבנים אפורות שהזמן ומדרך רגלי העוברים והשבים החליקו ועיגלו את סמני הסתתים. ברחבה דחוסים עשרות יהודים, מכוסים בטליתות גדולות (השימוש בטלית גדולה בשעות החשכה ייחודי ליום כיפור) חבושים בשטריימל (כובע פרווה אופייני לחסידים) מחזיקים בספר (תפילה) ועששיות (מוצאי החג).
במרכז התמונה עומד גבר לבוש במעיל שחור חבוש מגבעת שחורה רחבת תיתורת (הרב). במישור הקדמי של התמונה שני ילדים: השמאלי מחזיק בספר פתוח, הילד הקטן בצידה הימני של התמונה מביט אל קבוצת המתפללים גבו למתבונן.
שיכון אקדמאים, בת-ים, ברווח הצר שמידתו אות, דחוקים יחסי כוח, נקודות מבט, אופני שיח. מתוך המשמעות הנזילה של צרוף המילים מקבע השיח הפוסט ציוני סדרה של אמירות ורמיזות, מכריע הכרעות שרירותיות.
בנייני השיכון, שישה בסך הכל, הכילו, כל אחד, שתיים עשרה דירות בשתי כניסות, שבעים ושתיים משפחות.
המסמן שיכון נשאב מתוך המילון הסוציאליסטי של ראשית המדינה. התוספת אקדמאים מעידה על אופייה ההומוגני, כמעט קהילה מובחרת, אליטיסטית, של יושביו. אולם למרות הקונוטציות הקהילתיות של המסמן - שיכון, ומידת ההאחדה שכפה התואר אקדמאים, על יושביו, רבות משבעים ושתיים הדלתות מעולם לא נפתחו בפני. השיכון ודייריו, כמו טקסט פתלתל, לא מיהרו להסגיר את סודותיהם.
ששת הבניינים הטוריים סודרו בשלוש שורות, שלושה, שניים ואחד. המבנה המשולש הותיר במרכזו חלל שכוסה בדשא ובמרכזו נישתל צאלון.
בצילום אויר מסודרים ששת הבניינים, כמו עיירה מדברית, על חולותיו הלבנים של מישור החוף הדרומי. הצילום הקפוא מתעורר לסצינה מתוך סרט של ריאליזם פנטסטי. הרווחים שבין הבניינים מתמלאים בהרדופים פורחים בורוד ולבן, עצי תות, וברוש צריפי גבוה ואפל, ובחלל הגדול שמותירים הבניינים ביניהם מוריק כר דשא עצום ובמרכזו צאלון ענק. בימי שישי אחר הצהרים, אדון אוליארצייק, במכנסי חאקי קצרים, פותח את דלת המיקלט, גורר במעלה המדרגות התלולות את המכסחה וקוצץ את הדשא הירוק תמיד סביב הצאלון הענק. על הדשא שלנו לא שיחקו ילדים והכניסה לכלבים אסורה בהחלט,דשא מגודר, לראותו בלבד.
בינתיים, עד שיפרחו ההרדופים והדשא יוריק, בצילום מהאויר, נראים מלבני הגגות המסוידים, מסודרים במבנה של משלש ישר זוית, ניצבים לרחוב ירושלים, העולה בקו ישר, ניצב אף הוא, כמתוכנן,	לחופו
המזרחי של הים התיכון. מעברו השני של הרחוב חול, גם מצידו האחר של השיכון דיונות של חול. הרווחים הגדולים בין הבניינים, בינתיים, עד שיגדלו ההרדופים, פרוצים לחולות. החול ממלא את הרווחים בין הבתים, נכנס אל הכניסות, מטפס בחדרי המדרגות, זוחל בחריצים שמותירות הדלתות הנעולות, נכנס לחדרים ולצלחות האוכל. כמו אבק של זהב הוא מגרה את ריריות הנחיריים, אוטם את האוזניים, ועף עם כל משב של רוח פתאומי אל תוך העיניים. כמו אבק של זהב נושא החול הבטחה. בחול הלבן-זהוב טמון העתיד. בין גרגרי החול טמונים כבר זרעיה של העיר מחכים לנבוט. פלאית, תצמח העיר מין החולות, רחובותיה ישרים וניצבים זה לזה, גניה פורחים, כיכרות מסמנות את נקודות המפגש של הבולווארים החוצים אותה, תיאטרון, אופרה, מזרקה, טיילת רחבה ובתי קפה, ותבלע את השיכון אל קרבה.
בינתיים כמו בצלחת פטרי, ניסיון בזעיר אנפין, צומח השיכון על החול, מבשר את בואה של העיר העתידה לקום לקולותיהם של טרקטורים ומשאיות של בלוקים.
כמו המדינה בראשית צעדיה, כמו בת ים שאך הפכה לעיר מביט השיכון באומץ קדימה, אל העתיד, מפנה את גבו אל העבר, לשם.
שוליו של הצילום חתוכים.
שרה חינסקי ב"עיניים עצומות לרווחה: על תסמונת הלבקנות הנרכשת בשדה האמנות הישראלית" בוחנת את הווצרותה של הזהות ה"ישראלית". צריפת הזהות היהודית טוענת חינסקי הוא המפעל המכריע, אם כי לא תמיד הגלוי, שהעסיק את התנועות החברתיות, הפוליטיות והתרבותיות שקמו בקהילות היהודיות האשכנזיות במהלך המאה ה-19 וראשית המאה ה-20. זהו הרגע שבו רוכשת הזהות האשכנזית את ה"מערביות" שלה בתוך המשבר של המודרניות, אשר עקר אותה מתוך המרחב הקהילתי דתי. זהו רגע ההתהוות של הזהות האשכנזית המערבית חילונית. רכישת ה"מערביות" אינה מתמצה בהפנמתם של תכנים ואידיאות "מערביים", אלא בהטמעתו של מנגנון כינון זהות מודרני. "מקום הטיפוח" של הזהות אינו נמצא דווקא בזירה הציבורית הפורמלית, אלא ב"חיי העולם" (אופנה, תעשיה, ארכיטקטורה וכיו"ב) שאין להם לכאורה דבר עם ה"פוליטי", תוך ציות וקשב עליון לרעיון הבניית הזהות המודרנית, האירוצנטרית, הציונית, החילונית.(חינסקי 2002 1991 Taylor) בתוך הדשא הקצוץ, הירוק, בחזיתות המולבנות של הבתים, בחיקה של הזוית הישרה ששורטטה במשרדו של מהנדס העיר והפכה לצומת שבין רחוב ירושלים לטיילת שעתידה להיסלל לאורך חוף הים, טופחה זהותו המערבית של השיכון. ההגדרה מחדש של הזהות היהודית יוצאת כנגד הטענה המפורשת שיש משהו גזעי ביהודים שגורם להם להיות נעדרי רגישות אסטטית, וכנגד הדיכוי המייחס ליהודים נחיתות תרבותית גזעית וגופנית.
ההשררה הסוגסטיבית האדירה של רעיון אירופה כמושג נרדף לתרבות עצמה, ריתקה את יהודי אשכנז בסבך של יחסי כפיפות. טיבה של כפיפות תרבותית היא התשוקה הניטעת בנתינים תרבותיים להטמיע רעיונות המופנים נגדם. דיכוי תרבותי קולוניאלי-שלא כמערכת דיכוי פוליטית כלכלית זקוק להיענות מרצון של הקורבן כדי להיות אפקטיבי וחייב את מעשה ה"גילוי" של היהודים, בתוך עצמם, את אותן תכונות שליליות שהשיח המדכא (האנטישמי) ייחס להם. (חינסקי 2002 , סעיד 1978 ).
השכחתה של המסורת האשכנזית, טוענת חינסקי, חוסה בצלו של קשר השכחה גורף, לא רק התכנים מושכחים, גם מנגנון ההשכחה מושכח.
השיכון היה לנציגה של אירופה בתוך האינסוף החולי של הלבנט, שליחה של התרבות המערבית שנצרפה באש, לזהות ישראלית.
חוצה את רצף הזמן ואת גבולות המרחב פעם כור ההיתוך בליבה של בתים. צריפתה של אומה ישראלית דרשה את מלוא הספקו של הכור. המדינה שעוד לא מלאו לה עשור, כאשר הונחו היסודות לבנייתו של השיכון, הייתה עסוקה בקביעת גבולותיה, אורגת רשת, מחברת ומצליבה חוטים לקיבוע זהותה.
גבולות וזהות הם מרכיבי היסוד של מדינת הלאום המודרנית. תיחומם של גבולות הוא תוצר של מאבק מול גורם חיצוני ושל התביעה של המדינה המודרנית להחיל את ריבונותה על כל שטחה. הגבול המדיני הוא לכן יסוד מחולל בשני מובנים: מחולל סדר מדיני ומחולל סדר חברתי אחיד ומבוית של ריבונות. לגבולותיה של מדינת הלאום המודרנית הוענק תפקיד דואלי כקווים מפרידים בין כאן לשם ובין אנחנו להם מחד, וכמגדירים את מדינת האומה המודרנית כ "מיכל שליטה" היוצר מרחב חפיפה בין גבולות פוליטיים וגבולות אתנו-תרבותיים מאידך. המדינה מגלה אי-סובלנות כלפי חללים פנימיים ריקים הקוראים תגר על סמכותה המוחלטת (קמפ 2000). המודרניזם העמיד לרשות התנועה הציונית את הכלים המתאימים ליצירת מרחב אחיד המבוסס על הגדרת זהות לאומית, הומוגנית תוך התבססות על שלילת הגולה-האדם החדש, שלילת הבורגנות-חברה חדשה, ושלילת האורינט-מערביות (צלמונה 1998, חינסקי 2002 ).
לאחר הקמתה הציבה לעצמה מדינת ישראל שתי משימות- קביעת הריבונות על השטחים שהשיגה, וקביעת ממדי השליטה, העצמה, הסמכות והריבונות על המרחב. עיצוב המרחב הישראלי נעשה תוך כדי התכוונות כפולה, כלפי חוץ, המחשת הבעלות והשליטה על הטריטוריה הלאומית, כלפי פנים, יצירת מקום מחיה, המאפשר הזדהות של תושבי הארץ עם הסביבה שבה הם חיים, ומעניק משמעות סימבולית למעשים היומיומיים הקשורים בסביבה זו (קמפ 2000, שנהב 2002).
בשנת אלף תשע מאות חמישים ושש אוכלס הבניין הראשון של השיכון. בכניסה א. גרו דוקטור אנגלברג שהיתה רופאת המשפחה בסניף המקומי של קופת החולים הכללית,	המהנדס האופטמן שהיה	מהנדס העיר בת-ים ואשתו הנרייטה מעצבת פנים, האחים פלדמן:	הבכור נגן פיקולו ואחיו הצעיר נגן הקלרניט שעזב 	את השיכון, ואת הארץ, ואת אנשי השיכון שסיפרו כי נסע לאמריקה	 ושם הוא מנגן בתזמורות הפילהרמוניות הגדולות של היבשת. בכניסה ב, בקומה השניה גרה משפחת ז'ריקר. דוקטור ז'ריקר, גבוהה, דקה, שערה צבוע באדום לוהט, קרדיאולוגית. בעלה, דוקטור ז'ריקר אף הוא, שמן, שערו שחור (צבוע?) ארוך ודליל, מסודר סביב קרחת הולכת וגדלה במרכז הגולגולת, מעשן מקטרת, הטיל את מוראו על דורות של ילדים בשיניהם טיפל במסגרת שירותי הבריאות אותם סיפקה העירייה לילדי בתי הספר היסודיים. דוקטור ז'ריקר, רופא השיניים, לא הרפה מהמקטרת גם כשטיפל בשיניהם של ילדי בת-ים, הוא היה נושף עשן בפניהם של המטופלים הקטנים, עוקר ללא רחמים את שיניהם בעודו שואג, נוהם ורוטן, רסיסים של רוק ניתזים מפיו.
אימא עבדה במרפאה העירונית והיתה הסייעת של הרופא הנורא. את צעקותיהם ובכיים של הילדים אני שמעתי מתוך החדר האחורי במרפאה. בעוד דוקטור ז'ריקר רוכן אל פיו של הילדון המבועת, היתה אימא חותכת לחמניות קשר עגולות, מורחת צד אחד בשכבה עבה של חמאה ומסדרת עליה פרוסות של נקניק, מכינה קפה "בוץ", ארוחת בוקר לה, לרופא ולי, שהזדמנתי לשם במקרה. בימי שישי היו טולק ופרידה ז'ריקר, אבא ואימא משחקים קנסטה על השולחן הגדול בסלון על מפת לבד ירוקה. בימי שבת היה ז'ריקר לוקח את אורנה, שנולדה ביום העצמאות 1965 בדיוק שנה לפני, ואותי לשתות קוקה קולה בקפה אירופה במרכז בת-ים, על יד כיכר המצבה שהקמה באתר "עמדת המוות" לזיכרם של הלוחמים בשכנה הצפונית, יפו.
תמונה מס. 8
כ- 20/20 ס״מ
רפרודוקציה על גבי בד - על גבי ספסל עץ גס (כפרי, אירופאי?) העומד לאורכו של קיר אפל, עומדת עששית. האור הבוקע מאיר את פניו הבהירים של נער, היושב בקצהו הימני של הספסל, וקורא בספר עבה (לומד?). רגלו הימנית של הנער מוגבהת על גבי שרפרף עץ קטן (הוא מרוכז בקריאה?).
בקצהו השמאלי של הספסל יושב גבר זקן (סבא?). הזקן מחזיק מקל, חובש שטריימל ופניו המעוטרות בזקן לבן, בצל, מתבוננות בפני הנער המוארים (משגיח? מלמד?).
במישור התמונה הקדמי תרנגולת מנקרת (זהו בית כפרי ויושביו אנשי עמל?).
"אני סבור שלא קיים בטבע ילד או פעוט שהחל בעונותיו הראשונות לא בחר, או מוטב לומר לא זיהה את הגיבור שלו. מישהו שהגיע אליו מן ההיסטוריה, או מן הסיפורים, או מן המיתוסים, או מן האקטואליה, הקונקרטית, ואולי מן הפרסומות: הגיבור שלו יכול להתגלם בבונפרטה, או בזיגפריד הבורגונדי, או במאו הסיני, או בקין, או בבעל זבוב מלך השאול, או בקונובה, או בהמלט, או במהאטמה גאנדי, או במבקיע שערים, או בכוכב קולנוע יפה-תואר, או בדמות מתוך קומיקס.... ״ (אלזה מורנטה, 2003)
גיבורי הילדות של התנועה הציונית היו דמויות שנגזרו מתוך אתרי זיכרון רשמיים. יהודה המכבי ובר כובכא, גיבורי העל של התנועה בחיתוליה, עומדים בפיסוק איתן, לרגליהם השריריות סנדלי עור ולמותניהם חרב, נושאים בקרבם את הקוד הגנטי של העברי הקדמון. קוד שעתיד להיות משעתק את תוך האורגניזם - יהודי. עם התמורות באופנות ובזמנים נוספו לפנטאון הציוני רשימה ארוכה של גיבורים: יוסף טרומפלדור, שרה גיבורת ניל״י, זיבוטינסקי מפקד על גדוד יהודים לוחמים, יאיר שטרן, חנה סנש, דב גרונר, יצחק רבין-מחכה לנאצר, משה דיין (כולם שמות של רחובות). גיבוריה של התנועה הצעירה קראו שירה רוסית, או אספו עתיקות, או פיתו נשים אך כולם עמדו בפיסוק רחב, לבושי מדים נכונים למסור נפשם למען המולדת.
את הגיבור שלי מצאתי בסיפוריו של מתווי מקיסמוביץ׳ גורדין, סבי, אבי אימי. סבא וסבתא גרו ברמת יוסף (טרומפלדור?) . הם הגיעו לישראל בראשית שנות השישים וקבעו את מגוריהם ליד בתם ומשפחתה בבת-ים בשכונה החדשה רמת יוסף. הדירה, כמו ניסוי מודרניסטי בקומפקטיזציה של חיים שלמים, היתה חלק מבלוק מגורים ארוך, בן ארבע כניסות. כניסה ב, בקומה ב, 56 מ״ר, שני חדרים, מטבח ומרפסת
שרות קטנה, בה בגלל צמצומו של המטבח, עמד תנור הבישול, חדר אמבטיה ושירותים דחוק שהתאוורר אל מרפסת השרות ומרפסת נוספת בה עמדה מכונת תפירה, קרש גיהוץ וארון המכונה "שחור". המרפסת הגדולה השקיפה לרחוב ניצנה, רחובה הראשי של השכונה, ואל שורת החנויות -אשר החליפו את דירות המגורים בקומת הקרקע של הבלוק מעבר לרחוב. שלא כבית הורי שהלך וגדל עם השנים, נוספו לו חדרים ומסדרונות, על גבי ומתחת לתוספות שבנו השכנים עד שהבניין איבד לגמרי את תבניתו המלבנית, שמר הבלוק בו גרו סבא וסבתא על צורתו המקורית ורק הלך ודהה עם השנים.
את בני דמותו של בלוק המגורים של סבא וסבתא ניתן לפגוש בכל מקום שבו מחלקת התיכנון במשרד השיכון נדרשה לחלק את המרחב, ולקבוע בו יחידות מגורים. ארוך ואפור, סביבו אדמה יבשה ושיחים ששרדו את ילדי השכונה וההשקיה הבלתי סדירה, בין בלוקים אחרים, זהים, הפך המסמן של מדיניות הרווחה וקליטת העלייה לשם נירדף למצוקה, אפליה ופערים. בשנת 1957 מזמינה ממשלת ישראל דרך המרכז לסיוע טכני של האו"ם יעוץ למשרד הסעד בהתוויית מדיניותו. הדו"ח נכתב ע"י הפרופסור פיליפ קליין מאוניברסיטת קולומביה. בתום שנתיים של מחקר כתב קליין דוח מסכם, שהופץ אך מייד נגנז בלחץ משרד הסעד (משרד הרווחה בשמו הקודם). קליין ביקר בחריפות את המדיניות החברתית של ישראל ואת מה שהגדיר "הרוח מאחורי האדמיניסטרציה". את מה שנהוג לכנות "מדינת רווחה" הוא תיאר כ"מדינת רווחה דואלית", כלומר מדיניות המתעלת קבוצות חלשות, באותן שנים, המזרחיים, הערבים, לשוק עבודה משני ומאלצת אותן לעבוד בתנאים נחותים לטובת המשק הקפיטליסטי. תהליכים אלו יצרו "בידול אקולוגי" - ריכוז גבוה של אזרחים ממוצא אתני דומה, אשר נגישותם למרכזי ההקצאה החברתית מועטה (טרכטנברג 1999 עמ. 37-38).
דפוסים אלו של "מדיניות רווחה דואלית" לא נעלמו מתוך המציאות הישראלית. תהליכי ההפרטה של הקרקע והדיור, בעשורים האחרונים, מתיישבים עם אותה רוח. תהליכים אלו מעודדים ומצדיקים פרקטיקות של אפליה פורמלית ובלתי פורמלית על בסיס של השתייכות לאומית ועדתית. ממשלת ישראל מפעילה מדיניות שונה כלפי קבוצות אוכלוסייה שונות במסגרת "הרפורמה האגררית". מול הפרטת הקרקע בישובים החקלאיים, מסרבות ממשלות ישראל לאפשר לתושבי הבלוקים, דיירי הדיור הציבורי לרכוש את דירותיהם במחיר מסובסד (יונה וספורטא 2000).
תמונה מס. 12
כ- 20/20 ס״מ
רפרודוקציה על גבי בד - במרכז החדר שולחן עץ עגול, ממורק (עירוני?), קירותיו של החדר מחופים טפטים כחלחלים (בית עשירים). וילונות מבד זהה תלויים לצד חלון (התאמה בין חיפוי הקיר לוילונות). הוילונות קשורים בסרט מעוטר בגדילים (בית סוחרים בעיר אירופאית?).
משני עברי השולחן יושבים שני נערים חובשי כיפות (יהודים, אדוקים), לבושים בכותנות לבנות ומכנסים בצבע כהה. על השולחן לפניהם מונחים שני ספרים כרוכים בעור (ישן) פתוחים (הנערים לומדים?) .
במישור התמונה הקדמי, מפנה חצי צדודית, עומדת, מתבוננת בנעשה, ילדה קטנה לבושה בשמלה בהירה.
שני החדרים של דירת הסבים חולקו בין סבא וסבתא, חלוקה עליה שמרו בקפדנות. חדר השינה היה ממלכתה של סבתא. סבתא שאיבדה את כל שבעים ושניים קרובי משפחתה בשואה, ברחה עם בנותיה לסיביר בזמן שסבא שירת כקצין בצבא האדום ושמרה על כבודן של הבנות ודאגה להשכלתן כאשר סבא שוב נעדר, והפעם לעשר שנות מאסר והגליה, כאסיר ציון, קרסה עם העלייה ארצה. היא לא יצאה מהדירה, ואת רוב ימיה בילתה בחדר השינה שלה, שרועה במיטתה, מעלעלת בפראו שפיגל, חוקרת שקדנית של מערכות היחסים הסבוכות בין כוכבי קולנוע, ואת שרידי אצולת אירופה, אשר גילו חיות מופלאה בין דפי הירחון. דלת חדר השינה נפתחה לפרוזדור קטן וממנו שתי דלתות שהובילו האחת לחדר האמבטיה והאחרת למטבח, פתח נוסף שהיה מוגף תמיד ב״גרמושקה" מפלסטיק בצבע ניקוטין הוביל לממלכתו של סבא. ה״סלון" שהיה גם מבואת הכניסה לבית, ספריה וחדר אוכל לימי חג, היה גם חדר השינה של סבא. סבא שהודר ממגוריה של אשתו בילה את ימיו על גבי ספת עץ שצמד המזרונים שלה וכריות המסעד שלה, רופדו באריג בוקלה מפוספס בגוונים של חום.
מעבר צר סביב המיטה אפשר בדוחק לפתוח את דלתות הארון, את מגירות השידות וגישה למדפים סביב המיטה בחדר של סבתא. קירות החדר היו צבועים בתכלת בהיר שהלך ונעלם מאחורי חפציה של סבתא, ועם השנים. דלתות הארון, שתפס את אחד מקירות החדר, צופו בטפט בהיר אשר הסתיר את הפורניר המתקלף. מאחוריהן סודרו בשמיכות, כלי מיטה, כתנות לילה, חיתולים, שבהם הקפידה סבתא, לעטוף את ראשה, ומעט תכשיטים
בתוך קופסת עץ סינית צבועה בלק שחור ומעוטרת בדמויות נשים ופגודות.
החדר הקדמי, חדר השינה של סבא היה חזית הבית וחדר האורחים. הקירות חופו בטפט מפוספס באותם גוונים של חום כשל הספה, ועליהם נתלו תמונות במסגרות מוזהבות. מערכת ישיבה - "סט" שכלל מלבד הספה גם מזנון, שלחן הקפה, שלחן צד, שתי כורסאות שלחן אוכל עם ארבעה כיסאות וצמד מדפים כולם תואמים הצטופפה לאורך שלשה קירות של החדר המלבני, מותירה את הקיר הרביעי מול הספה ל- "הלגה". הארון תוצרת המפעל המזרח גרמני הלגה תוכנן למידותיהן של דירות הפועלים של ה-
D.D.R בהן התערבבו שימושי היום והלילה בחללים צרים. שתי דלתות מחופות בפורניר מבריק הסתירו מוט תליה שעליו היו תלויות חליפות גבריות ומעילים, מאחורי הדלת בחלקו השמאלי של הארון היו מדפים עמוסים, בין שני החלקים האטומים היתה דלת רחבה מזכוכית ממוסגרת בעץ ופרופיל מתכת מוזהב ומתחתיה שתי מגירות מלאות במסמכים, מכתבים ותיקיות. מאחורי דלת הזכוכית - הויטרינה כמו על המדפים, בתוך ועל גבי המזנון, שלחן הצד ושלחן הקפה הונחו קעריות קריסטל, פיסלוני חרסינה עדינים, כלי כסף, צלמיות שנהב, מערכות לשתי תה או קפה שאיש מעולם לא לגם מהם. מערכות הכלים, הפסלונים, הקעריות היו שאריות המטען איתו הגיעו סבא וסבתא ארצה.
סבא שנולד למשפחת סוחרי עצים. עם המהפכה הסובייטית הולאמו היערות ואיתם אבד ההון המשפחתי שוב ושוב חזר סבא אחר בניסיונות לשקם את ההון האבוד, ניסיונות שכשלו פעם אחר פעם. העלייה ארצה זימנה בפני סבא הזדמנות נוספת. הוא לווה מבני משפחה וחברים כסף ורכש מאות רבות של חפצי אומנות, צבעוניים, דקיקים ושבירים, מפירותיו הראשונים של העידן החדש, של עידן המכונה והשעתוק, מבתי היצור של מייסן, רוזנטל, אילמנאו ואחרים. עשרים ושלושה ארגזים מולאו באוצר שעתיד היה להימכר ברווח גדול בהגיעו לישראל.
שנתיים לפני שנולדתי הגיעו סבא, סבתא ועמם דודתי מולי-הדודה הקטנה, ועשרים ושלשה הארגזים, לדירת הורי בבת-ים. מתוך הארגזים נחלצו מאות ממסמניה של "אירופה", מתוך שכבות העיתונים שעטפו אותם בקעו: ספלים מעוטרים בזהב, פרחים ודמויות צבעוניות, נערות בלונדיניות, רועים, רקדניות, אדונים וגבירות בשמלות תפוחות
בגדלים שונים כולם עשויים חרסינה דקיקה וצבעונית, ציפורים, כלבים עומדים על שניים, אריות ודגיגים ייצגו את עולם החי והכל בטעם "קלאסי" משובח. המסע לא הטיב עם החרסינה הדקה וחלק גדול מאוצרו של סבא הגיע שבור לאלפי שברים צבעוניים. חלקו האחר של המטען הוצא למכירה אולם, בישראל של ראשית שנות השישים מעטים ידעו להעריך את ערכו של האוצר ובסופו של דבר נמכרו הארגזים על תכולתם לסוחרי כלים ועתיקות. הפריטים הסדוקים, החסרים, שלא נימצא להם דורש מילאו את המזנון, המדפים ואת הויטרינה בחדר הקדמי מגדירים את מרחב המחייה של סבא, ברחוב ניצנה 16, ברמת יוסף, בבת-ים.
"בבית הורי האשכנזים, השפה האסטטית היתה שפת ההמון המדוכא בידיהן של האליטות הפדגוגיות, שציוו עליהם להרפות מכל מה שהם היו, סוכניות התרבות נכנסו דרך כל שטקר, והפיצו את הייצוגים הנכונים שמם ראוי לגזור את הזהות. האוצרות הביתית שפעלה בין ההול למרפסת המטבח, הבינה את תביעות הזהות הממוערבת שנכפו עליה, באופן חלקי ומעורפל בלבד. כך, למרות הכמיהה להיענות, התפרקו המשמעויות ה"נכונות" בתוך כתליו הסרבניים של הבית, והסמלים ההירואיים של התרבות קיבלו משמעות אירונית לא מכוונת" ("עיניים עצומות לרווחה " על תסמונת הלבקנות הנרכשת בשדה האמנות הישראלית, שרה חינסקי, תיאוריה וביקורת 20, 2002 עמ. 83)
דפוסים של שתוף פעולה המשולבים בתוך מערכות סמליות,התארגנויות חברתיות ואמונותית יוצרים אבחנות בין תרבויות וטובעים את זהותן של קבוצות. השפה הסמלית, יש לה צביון ייחודי בכל חברה נתונה והיא נקבעת על פי הרכבה ואורח חייה, תנאי הקיום, הטכנולוגיה הזמינה והאופן שבו היא מעבדת את תנאי הסביבה וחומרי החיים המזומנים לה לשפה - אוצר מילים רלוונטי, יחידות מידע המועברות לאורך זמן בין בני אדם, מערכת סימנים וסמלים. הזיקות בין המרכיבים השונים של תרבות מדגישים את תפקידה - סידור וארגון של תפיסות עולם וידע ומתן משמעות לדברים.
בעצם הגדרתו של המונח הגירה טמון שינוי של תנאי קיום ועקירה מתוך הסביבה הפיזית המהווה מצע להתפתחותה של שפה. שינוי תנאי החיים משנה את אורחות החיים ועל כן הופך חלק גדול מתוך מערך ההסמלה לכזה שאינו רלוונטי. המהגרים "נקרעים" מתוך הקהילה בה צמחו ואליה היו מחוברים תרבותית. פירוקה של הקהילה הוא פירוק יחסי הגומלין בין חבריה. הקבוצה המהגרת מתנתקת מההקשר החברתי בה צמחה. ניתוק זה מייתר התארגנויות חברתיות שהיו בבסיס צמיחתה בארץ המוצא. פירוק מערכות ההסמלה, ההתארגנויות החברתיות ועל כן זהותן של קהילות המהגרים / עולים למדינת ישראל, מובנה בעצם העתקת מקום המגורים לאתר החדש.
פירוק הזהויות הקהילתיות הועצם על ידי שאיפתה הבסיסית של הזהות הציונית לבסס עצמה כזהות הדומיננטית בתוך המרחב הגיאופוליטי על ידי הדחקתן של מסורות פרטיקולריות-עברם ה"גלותי" של ה"עולים". בכדי לעקר את כוחם הפוליטי של המהגרים/עולים זוהתה התרבות שהביאו עמם כפולקלור ובכך סומנו העולים כסובלים מחסך תרבותי והוצאו מתוך מערך הכוח הפוליטי בחברה. השפה החומרית של הקהילות היהודיות-מסורתיות הפכה בלתי רלוונטית למציאות החדשה ואף נתפסה כמאיימת על מקומם של המהגרים בתוך החברה הישראלית. חווית ההגירה והפרידה הכרוכה בה הציבו את המהגרים/עולים במצב של עירפול תרבותי. מצב בו לא ברור לפרט מה הוא אמור לעשות, איך הוא אמור לתפקד בתוך המערך האנושי אליו הוא נקלע או מהי התשתית הסמלית בתוכה הוא פועל.
בשנות קיומה מתגבשת דמותה של מדינת ישראל כמדינה אתנוקרטית. במדינה האתנוקרטית, השיוך האתנו-לאומי ולא האזרחי-ליבראלי, מהווה את המפתח המרכזי לחלוקת המשאבים והכוח. המטרות, המוסדות והפרקטיקות המכוננות את החברה האתנוקרטית יצרו מצב משפטי ונורמות ציבוריות, המאפשרים ואף מעודדים את המשך ההתפשטות והשליטה של האתנוס הדומיננטי. מצב זה מאפשר לקבוצות הדומיננטיות להסיט, לערער או להתעלם מקריאות התגר הנשמעות מקבוצות שוליים מקופחות. האתנוקרטיה המיישבת, החלוצית מקיימת שיח כיתתי פנימי המדגיש את פרוייקט ההתיישבות, העבודה וההגנה, המקבל מאפיינים של קולוניאליזם (דרך פרקטיקות של שליטה והשתלטות על קרקע ונכסים על חשבונן של קבוצות אחרות באוכלוסיה) , כמימד מכונן של המשטר (יפתחאל,קדר 2000 עמ.75-77).
קיימים מספר נדבכים היוצרים את מבנה המדינה האתנוקרטית: משטר הגירה ואזרחות, מיסודה של תרבות שלטת בזירות הציבוריות, דפוסי זרימת ההון והפיתוח, המערכת החוקתית, המערכת המרחבית-קרקעית.
חברת המתיישבים החלוצית היא ציר מרכזי שסביבו מתגבש המשטר האתנוקרטי. קיימים שני סוגים של חברות מתיישבים : חיצוניות, חברות שכוננו עקב פלישה, הגירה והתיישבות, בעיקר אירופאית, וחברות מתיישבים פנימיות, שעוצבו ע״י פיזור אוכלוסיות ויישובן במדינה על בסיס אתנו-לאומי ואתנו-מעמדי, כדי לחזק את שליטת קבוצת הרוב במיעוטים השונים. כינונה של חברת המתיישבים בישראל הוא תהליך כפול ראש. מראשיתו המפעל הציוני מבוסס על הגירה והתיישבות של אוכלוסייה אירופאית (מזרח אירופאית) במרחב של פלסטינה. תהליך זה מקבל משנה תוקף ע״י תהליכי קולוניזציה פנימיים, בהם הקבוצה הדומיננטית שואפת לשכפל את המכנה החברתי שלה בספר הגיאוגרפי והחברתי, באזורי ההתיישבות ונמנעת על-כן מעירוב. כך, נוצרת חברה המושתתת, על דפוסים קשוחים של הפרדה בין קבוצת המייסדים-חלוצים לקבוצות האחרות.
קבוצת המהגרים, מתיישבים בעלי רקע שונה מזה של המייסדים, היא הקבוצה השניה המרכיבה את חברת המתיישבים. הקבוצה עוברת תהליך ממושך של היטמעות "כלפי מעלה" אל תוך קבוצת המייסדים
(חברת המתיישבים מאפשרת מידה מסוימת של מוביליות חברתית ביחסה לקבוצה זו) . המדרג הישראלי מקיים הבחנה נוספת בין מהגרים לעולים, שהם מהגרים בעלי רקע אידיאולוגי. היטמעותם של אלו בתוך קבוצת המייסדים תהייה, בתוך המציאות הישראלית, פשוטה יותר.
הקבוצה השלישית המרכיבה את חברת המתיישבים והמדינה האתנוקרטית היא קבוצת הילידים- מקומיים ממוצא אתני שונה, המאופיינת בכך שהודרה מתהליך בינוי האומה של החברה החדשה, ולרוב נותרת בשולים הכלכליים החברתיים והגיאוגרפיים. הקבוצות אינן מתערבבות זו בזו או מתערבבות באופן חלקי. ריבוד זה יוצר "הגיון אתני של זרימת הון" המתבטא, למשל, בשוקי עבודה מפולחים ודפוסי פיתוח לא אחידים. מאפייני הפיתוח התעשייתי, התכנון העירוני והאזורי, השימוש בקרקעות מדינה ותהליכי קבלת ההחלטות בנושאים המרחביים, אף הם, מתייחסים באופן שונה לקבוצות השונות. (יפתחאל, קדר 2000 ).
סבא ששירת כקצין בצבא האדום, לחם בנאצים ומיד עם תום מלחמת העולם השניה נשלח לגולאג. למרות שנאתו האדוקה למשטר הקומוניסטי, ענד על דש המקטורן את אות הגבורה הסובייטי, לצד סמל המנורה של אסירי ציון. כשעלה ארצה, היה עייף ממלחמות ומאבקים, הוא הסתגר בדירתו, מחופר בתוך סמלי זהותו, שהפכו בלתי רלוונטיים, מסמן את גבולותיו באוסף של פסלוני פורצלאן סדוקים.
כמו סבא גם אני אספן. האוסף שלי אינו עקבי. אין לו נושא, אך כמו סבא אני מציג את אוספי לראווה, מגדיר בעזרתו את זהותי, מתווה את הגבולות של עצמי. מסדר ומארגן את תפיסת עולמי ונותן משמעות לדברים. לצד השעון ה״בארוקי" המוזהב שהזמן בו קפא בתוך פעמון של זכוכית (אותו ירשתי מסבא), ספסל "דמשקאי" משובץ צדף (נקנה במכירת חיסול של סוחר עתיקות) ושולחן קפה מרובע, מהפריטים הראשונים שיוצרו במפעל הרהיטים של קיבוץ "הזורע" (נרכש ע״י הוריה של עדנה והחלף לפני שנים רבות באחר). אני חי ביפו, צופה לים התיכון. נשוי לעדנה. עדנה שנולדה וגדלה בסביון, מחייכת חיוך גדול המאיר את פניה ומספרת, שוב, כי אין היא מצליחה להבין איך, שוב, בפעם השנייה, בחרה לה בעל יליד בת-ים.
אורן יפתחאל ואלכסנדר קדר ב-"על עוצמה ואדמה" (תיאוריה וביקורת 2000) סוקרים את המנגנון האתנוקרטי הישראלי. מנגנון זה תרם רבות לכינונו של מדרג אשכנזי-מזרחי-פלסטיני, המקביל, במידה רבה, למדרג האתנוקרתי, מייסדים, מהגרים וילידים. אחת הפרקטיקות שבעזרתן יישמה מדינת ישראל את ההגיון האתנוקרטי, הוא מנגנון השליטה על המרחב. בעשורים הראשונים לקיומה של המדינה הגיע לשיאו מפעל השיכון הציבורי, שבמסגרתו שוכנו מאות אלפי מהגרים חסרי קורת גג. במסגרת הספקת פתרונות דיור למאות אלפי המהגרים, התרחש תהליך קולוניזציה פנימית פיסית ודמוגרפית. במסגרת זו, פוזרו ויושבו אוכלוסיות המהגרים בארץ ע"פ שיקולים פוליטיים, ולמעשה גויסו לכיבוש המרחב ולייהודו. שיכונן של אוכלוסיות אלא נעשה בעיקר באזורים מבודדים פיסית, חברתית ותרבותית. בעוד שהקרקעות העירוניות ובמושבות הוותיקות היו ברובן מחולקות לחלקות קטנות ובבעלות פרטית, בשולי הערים הותיקות ובפריפריה עמדו לרשות המדינה שטחי קרקע גדולים, שעברו לרשותה באמצעים שונים.
הפערים בחברה הישראלית המשיכו להתעצב בהתאם להיגיון האתני/הכיתתי בשנות ה-70 עם הקמת הישובים הקהילתיים. ישובים אלא הוקמו ברובם ע"י המעמד הבינוני מקרב קבוצת המייסדים או מהגרים שנטמעו בתוך הקבוצה המייסדת, והפכו במהירות, ובסיוע כספי ציבור, לישובים "איכותיים". ע"י מנגנוני סינון ושימוש במשאבי מדינה גרמו, למעשה, להעברת משאבים לקבוצות החזקות, המקיימות את השיח הכיתתי (יפתחאל, קדר 2000 ).
משנות ה-90 ואילך ידעה קבוצת המייסדים לחצות גבולות מפלגתיים בכדי לקדם את האינטרס המשותף שלה. תהליך הפשרת הקרקעות נהפך, לאמצעי לצבירת הון ועצמה מחודשת של קבוצת המייסדים. התהליך הביא להתאמת השיח הכיתתי לכללי המשחק של ההפרטה והכלכלה החופשית, תוך ניסיון לשמר את האינטרסים ארוכי הטווח שבבסיסו (יפתחאל,קדר 2000 ).
השיכון ניהל "ספר זיכרונות" משל עצמו. בעוד שמסביב פעם "כור ההיתוך" היו דיירי השיכון מלקקים את פצעי מלחמת העולם השניה. גוטה יעקובוסקי לימדה אנגלית בגיטו ורשה (היום חולת הלצהיימר ומאושפזת במוסד גריאטרי) ובעלה הנריק (סרטן) התגוררו בקומה מעלינו, כץ ז״ל ואשתו דודה מניה (שנפטרה ממחלת הסרטן ב-1976), נפגשו במחפורת, ביערות אי-שם בין פולין לרוסיה וגרו בדירה הסמוכה לדירת הורי. משה לייב ואשתו קרנציה עברו את המלחמה באותה מחפורת. כמו לזוג יעקובוסקי גם לגברת ריבה, למר וגברת צייציינה, לזלוטו החייט, למהנדס ולגברת גלר, לרישק נובוקובסקי היו מספרים כחולים על האמה וכולם כבר אינם בין החיים. אשתו של רישק, כריסטינה, נמסרה למנזר בו קבלה את שמה והסתתרה במשך שנות הכיבוש הגרמני. אבא שלי (לב וכלי דם) וסשה אברהם האופטמן ברחו ליערות, כל אחד בדרכו, החליפו זהות, התגייסו לצבא האדום והגיעו, כל אחד בדרכו, לבת-ים.
אנשי השיכון, זוגות, זוגות בתחושת שליחות פנימית של בעלי חיים המודעים להיותם האחרונים לבני מינם, הביאו לעולם צאצא. רוב ילדי השיכון היו ילדים יחידים בני גילה של אחותי מאירה או מבוגרים ממנה. כשנולדתי אני בשנת אלף תשע מאות שישים ושש, כבר הקיפה העיר את השיכון והחולות כמעט ונעלמו. הייתי הילד האחרון שנולד בשיכון לפני שדייריו הראשונים החלו להעלם ו"הם" החלו לקנות את הדירות המתפנות.
ב-1976 חגגתי את יום הולדתי העשירי. בתיו הלבנים של השיכון היו כבר מזוהמים. לדייריו, היה ברור, כי העיר שצמחה סביבו רחוקה מהעיר שנשאו בלבם. בשנת 1976, שלוש שנים אחרי מלחמת יום כיפור, פרסם אדוארד סעיד (Edward Said), פרופסור אמריקני ממוצא פלשטינאי לספרות אנגלית, מאמר בעיתון ניו-יורק טיימס בשם "הערבים, האיסלאם והדוגמות של המערב". במאמר זה כונן סעיד את המחנה הביקורתי, "המחנה האנטי אוריינטליסטי". לטענתו של סעיד הדיסציפלינה המכונה "מזרחנות" באוניברסיטאות ה"מערביות" מממשת בעמדותיה את האידיאולוגיה שאתה הוא מכנה "אוריינטליזם". בספרו (אוריינטליזם 1978) מתחקה סעיד אחר הדרכים בהן הבנה המערב דימוי סטריאוטיפי זה של ה"מזרח" (Orient).
תמונה מס. 9
כ- 50/70 ס "מ
ציור בצבע שמן (מקור?) - גבר שלו זקן שחור וארוך, יושב עטוף גלימה כחולה (מזרחית) דמוית עבייה , מעוטרת בשוליים סגולים, לראשו בד כרוך (טורבן?) בצבע לבן מעוטר בעיטור שוליים זהוב.
הגבר מחזיק ספר עב כרס כרוך בכריכת עור ישנה (עתיק?).
הקיר שמאחוריו צהבהב ובו פתח מקושת. דרך הקשת הגדולה ניבט נוף הררי שחון (מזרח תיכוני? צפון אפריקני?). בתי אבן, שטוחי גג פזורים על אחד המדרונות (צפת?) .
תמונה מס. 13
כ- 50/70 ס "מ
ציור בצבע שמן (מקור?) - גבר, לו זקן שחור גזור בקפידה, יושב עטוף גלימה כחולה (מזרחית?), מעוטרת בשולים סגולים, לראשו מצנפת בד בצבע לבן מעוטרת בעיטור זהוב.
הגבר מחזיק ספר עב כרס כרוך בכריכת עור סדוקה (ישן).
הקיר שמאחוריו צהבהב, ובו חלון מקושת דרכו ניבט נוף הררי ומקווה מים (כנרת?). בתי אבן פזורים על אחד המדרונות הפונים למים (טבריה?).
סעיד כותב אל תוך השיח הפילוסופי שהתפתח בשנות ה-60 וה-70 ושמרכזו בצרפת. שיח המהווה מזיגה ייחודית של פילוסופיה, פסיכואנליזה, מרכסיזם, ספרות ובלשנות. כל אחד מהפעילים בזירה שאף להציע שיטה משלו או ביקורת ניבדלת, אך כולם סבבו את היחסים הסבוכים הנרקמים בין הסובייקט, האחר והשפה.
הסובייקט, כפי שהוא בא לידי ביטוי בשיח הפוסט מודרני, אינו הסובייקט בעל הרצון החופשי של הנאורות. זהו סובייקט ה"נובט" בחברה, ניזון ונשלט על ידה בצורות שונות, רובן סמויות. האחר גם הוא מוגדר באופנים שונים אך, עקרו של דבר, האחר הוא כל דבר שניטה למקם מחוץ לגבולות זהותנו, בלי לראות את האופן בו אנו מהווים חלק ממנו ולהיפך.
הפסיכואנליזה של לאקאן, הדה-קונסטרוקציה של דרידה, הגנאולוגיה של פוקו, או הסכיזו-אנליזה של דלז וגואטרי מציעות פילוחים שונים של יחסי סובייקט-אחר ומספקות אופנים שונים של הדרכים בהם הוא נשלט.
שני מושגים הקשורים באופן מובהק לפוקו משמשים את סעיד בחיבורו: כוח ושיח. לטענתו של פוקו המציאות מורכבת ממארג של דיסקורסים (שיחים) שהם פעילויות סימבוליות מאורגנות. שיח אינו רק החלפת דעה על נושא מסוים, אלא שורה ארוכה של כללים, ריטואלים, הסכמות, הגבלות וכו. לכל שיח יש את ההיסטוריה הספציפית שלו שהיא נטולת הכרח או חוקיות. כל שיח מכונן סוביקטיביות משל עצמו והוא עושה זאת באמצעות כוח. שדות שיח אלו יצרו את הסובייקט.
האוריינטליזם הוא שיח אשר באמצעותו ניהלה התרבות המערבית את ענייניה בארצות המזרח התיכון, צפון אפריקה, אסיה, אמריקה, מבחינה פוליטית, חברתית, צבאית, כלכלית וכדומה. במסגרת ההגמוניה ה"מערבית" על ה"מזרח", טוען סעיד, נוצר מושג חדש של ידע, שהיה נוח לטיפול מדעי-אנתרופולוגי, לייצוג אמנותי וכמובן לשליטה כלכלית-מדינית במסגרת הקולוניאליזם האירופי ומאוחר יותר האמריקני (החל מהמאה ה-16 מקיימות מדינות אירופה מדיניות של השתלטות בארצות אמריקה, אסיה ואפריקה, המגיעה לשיאה במאות ה-18 וה-19). תרומתו של סעיד אינה רק בהבנת ה"אוריינטליזם" כתיאור של ה"מזרח", אלא גם בהבנת המערב את עצמו ביחס ל"מזרח". (סעיד 1978, עמ. 11-15)
סעיד מצביע על המהותנות המאפיינת את החשיבה המערבית לגבי ה"מזרח" הערבי-מוסלמי. חשיבה זו באה לידי ביטוי בתפיסה מונוליתית, המכלילה מגוון תרבויות וחברות לכדי ישות מוצקה, אחידה ועל זמנית. כלל ה"אוריינטלים" יהיו בעלי תכונות זהות, מולדות המהוות חלק אימננטי מ"טבעם". ה"אוריינטלי"(הערבי/מוסלמי) קוסם ומסתורי ובא בעת נחות ומאיים על העולם ה"נאור". אידיאולוגיה זו מחלחלת אל תבניות החשיבה שלנו ומשפיעה על אופני הייצוג באומנות, ספרות, תקשורת, מדע וכיו"ב. האוריינטליזם הוא על כן, מערכת קבועה, המייצרת ידע אודות האחר באופן המבנה מציאות בלתי מעורערת.
הדיון של סעיד מתבסס במידה רבה על רעיונותיו של פוקו על עצמה/ידע. פוקו טוען כי השיח מיצר באמצעות פרקטיקות של ייצוג (מדעי, אמנותי, תקשורתי וכדומה) צורות ידע על ה"אחר" הממוקמות במסגרת יחסי כוח. אוריינטליזם הוא אחד המימושים של יחסי עצמה/ידע, אותו מבקש סעיד לדחות על מערכת הייצוגים שלו.
עם התפוררותן, במהלך המאה ה-20, של האימפריות הקולוניאליות, מתחיל תהליך כינון של הזהויות שהיו סבוכות במערכת היחסים הקולוניאלית כזהויות עצמאיות. הפוסט קולוניאליזם מתממש לא רק בהקשרים מדיניים (הקמת תנועות שחרור ומדינות עצמאיות), אלא גם בתחומים תרבותיים. הכרה גוברת והולכת בטקסטים ובמערכות ייצוג תרבותיות, שלא נוצרו ע"י Dead, White, European,Males ) WEMS),מפנה את המבט הביקורתי גם אל יצירות שנוצרו מחוץ לגבולות ה"מערב" וממקמת אותן
מחדש, בתוך ה"טקסט" ולא באגפים אתנוגרפיים מיוחדים של מוזיאונים, ספריות וכיו"ב (ראה להלן יהודה שנהב "מחוזות זיכרון").
אחד ההוגים המרכזיים בלימודים הפוסט קולוניאליים הוא ההודי הומי באבא. באבא טוען כי הקולוניאליזם והפוסט-קולוניאליזם כאחד עוסקים, במידה רבה, בסוגיית הזהות ודרכי הבנייתה באמצעות שיח (Discourses ). באבא טוען כי בעקבות ערעור הזהויות ושבר הניגודים הבינאריים אותם הנציח הקולוניאליזם, נוצרו זהויות אמביוולנטיות. במקום לייצר אופני שיח מקבילים המבססים את ההבדל, מציע באבא שיח של זהויות מוכלאות (Hibridity ) . שיח זה פועל באופן חתרני תחת סוגי השיח הקיימים וחושף את טבעם הבלתי מושלם של האידיאולוגיות הלאומניות. תופעת ההיברידיות נחשפת בתחומי גבול ובהצטלבויות של זהויות.
במרכז עבודתו של באבא מצוי ניסיון שיטתי לפרובלמטיזציה של המערך הפרשני שהציג סעיד ב"אוריינטליזם". באבא טוען כי הדימוי הנוצר מתוך הניתוח של סעיד הוא חלק ממנגנון השליטה של התרבות הקולוניאלית עצמה. האסטרטגיה של סעיד משמרת לטענתו של באבא את מקומו של "האחר" כאובייקט שחייב את כינונו לשיח הקולוניאלי ומשמרת את יחסי הסובייקט אובייקט שיצר שיח זה קבועים ויציבים. עבודתו של סעיד מדגימה את הקושי של התיאוריה הביקורתית בתנאים פוסט-קולוניאליים. בתנאים כאלו, השאלה היא, האם ניתן להציג אלטרנטיבה ממשית לשיח זה ולחמוק מיחסי השליטה שהוא משכפל.
באבא מנסה לפתור את הבעיה התיאורטית/פוליטית של יחסים בין שיח אידיאולוגי לשיח ביקורתי, שעבודתו של סעיד חושפת ומדגימה. תרומתו של באבא מבוססת על ניתוח אסטרטגי של מערכי ידע/כוח שאותם הוא מעביר טרנספורמציה פסיכואנליטית-לאקאנית, באבא ממפה את השדה של תגובות הסובייקט על פי תגובות של דחייה והכחשה, פנטזיה והזדהות. את המהלך של באבא מזינים מקורות פוסט סטרוקטורליסטיים (דרידה, לאקאן, פוקו) יחד עם מסורת של ביקורת אנטי-קולוניאלית (פאנון). באבא מבצע קריאה מחדש של שתי המסורות, אחת באמצעות האחרת.
באבא מפצל ומרבד את היחסים הבינארים של מערבי/מזרחי, שולט/נשלט ומעמיד את כל אחד מקטביו ביחס כפול של שולט שהוא נשלט. תוצאת ההכפלה בשני הקטבים היא קיומם של יחסים פסיכולוגיים מנוגדים או קונפליקטואליים ביחס לאחר כגון: משיכה/דחיה, הזדהות/הכחשה.
למרות שבאבא מפרק את האופוזיציות של עמדות הסובייקט הבינאריות מתוך השיח הקולוניאלי, הוא מכיר בא-סימטריות הבסיסית ביחסי שולט נישלט. מבקריו של באבא טוענים כי עמדתו מייצגת את הסתירה בין העמדה התיאורטית, המתארת מציאות רב מימדית הכוללת את האפשרי ולא רק את מה שקיים בפועל, לבין תביעותיה של הפעולה הפוליטית לשרטוט קו חד משמעי של הבדל בין טוב ורע.
"ארץ ישראל היא ארץ אבותינו אשר לא נשכחה לעולם. לזכרה יחרד לב עמנו ולשמעה יבואו רבים. לו חפץ הוד מעלתו הסולטאן לתת לנו את ארץ-ישראל, כי עתה לקחנו על עצמנו להביא סדר גמור בניני הכספים של ממלכת תורכיה. למען אירופה נהייה שם חלק מן החומה הבצורה נגד אסיה, ונעשה את תפקיד חלוץ-התרבות בפני הברברים...." (מדינת היהודים בנימין זאב הרצל ע. 31)
בספר שליווה את תערוכת הענק אשר הצגה במוזיאון ישראל במסגרת חגיגות יובל למדינה, מנסח יגאל צלמונה האוצר את נושא התערוכה ומטרתה : חשיפת המבט הישראלי על המזרח כמקרה פרטי של אוריינטליזם, כפי שהוא מנוסח אצל סעיד. צלמונה מעיד על עצמו כי הוא מבקש לעשות כמעשהו של אדוארד סעיד ולחשוף את הפרקטיקות של אופני איסוף וייצוג הידע אודות המזרח בשיח האומנות הישראלית ואת האינטרסים והמטרות בעומדים בבסיס אותן פרקטיקות. חינסקי קוראת באופן שונה את הטקסט של התערוכה ובעצם מציעה קריאה מחדש של עצם המסמן "מזרח" בתוך ההוויה הישראלית. התערוכה לגישתה, משכתבת את הטקסט הקולוניאלי ומפרקת כל ניסיון אנטי קולוניאליסטי מנשקו. התערוכה היא מעין טקס הטהרות קולקטיבי בו מסיר הסובייקט הקולוניאלי, הקולוניזטור מעצמו את האחריות לדיכוי, בעצם היותו חלק מחשיפת דיכוי זה. אולם, הביקור בתערוכה מעניק למבקר תחושת עליונות הנובעת מעצם יכולותו לקרוא את סבך הסימנים, מערכת הייצוגים האוריינטליסטיים, ובכך מאששת/משכתבת את מערביותו. (דניאל בויארין 1997).
בהקשר זה עולה שאלת מעמדה הסבוך של האשכנזיות כסוכנת של "אירופה" במרחב הישראלי. היא מעלה אופציה בלתי אפשרית בשיח הישראלי, בדיקת הזהות האשכנזית כעמדת קרבן של תהליך התמערבות מתמשך. המתמערב, קרבן של קולוניאליזם תרבותי, ההופך לסוכנה של התרבות המדכאת ולמדכא בעצמו, מייצר מערכת מורכבת של יחסי כפיפות (חינסקי 2002, צלמונה 1998).
שלמותה של הזהות ההגמונית הלאומית המתמערבת תלויה לפיכך בניתוקה מן המסורת הגלותית שלה. המתמערב כמי שהגרעין של זהותו התרבותית נימצא מחוץ לעצמו נימצא בעת ובעונה אחת בעמדת המדכא ובעמדת הקורבן של קולוניזציה תרבותית. הוא בודה לעצמו מרכזיות "אירופאית" מדומיינת שהוא לעולם לא יוכל לחצות את סיפה, אך היא הופכת לנקודת עיגון למודלים המשוערים של אותו מרכז. הסמכות התרבותית של אירופה והשכחת העבר הגלותי מקנה לציונות האשכנזית המתמערבת, עמדת כוח. בעוד שהשכחת העבר של המזרחיים עוקרת אותם ממקורות הכוח שלהם, ומאפשרת להופכם לכפיפים (חינסקי 2002 ).
מנגנוני השכחה אלה, "קבוץ הגלויות" ו"כור ההיתוך" הישראליים פעלו פעולה הרסנית על זהותם של העולים המזרחיים, משום שהושתתו על כריתת אורח החיים המסורתי ומשום עיתוי המפגש עם הציונות,
אשר הייתה מעבר לשלב של הכיסופים הרומנטיים אל המזרח ולכן הייתה כוחנית יותר בהפעלתה את מנגנוני עיצוב הזהות על עולי שנות ה-50 וה-60.
התבנית "שלילת הגלות" מכילה על קהילות יהודיות, שאינן מזרח אירופאיות, לא רק את מושג השלילה אלה את עצם דפוס הגלות ע"פ הדגם המזרח אירופאי. הורתה של שלילת הגלות היא בגלות מסוימת, הבוז, ההכחשה, ההדחקה, פירוק הקשרים המשפחתיים והקהילתיים ההיסטוריים הן מנת חלקה של הגולה המזרח-מרכז אירופאית, והונחלו לה מידי עצמה. סימון המסורת הספציפית כמנוונת היה חלק מהותי מתהליך ההמצאה של זהות חדשה.
הלך הרוח של שלילת הגלות ויצירת אדם חדש הזינו את הגישה הפטרנליסטית לקליטת העלייה. העולים החדשים נתפסו כבני "דור המדבר" שתרבותו תעבור מין העולם לאחר שייקלטו. מדיניות הקליטה שללה אורח חיים מסורתי והדעה הרווחת הייתה כי יהודי המזרח הם מסורתיים ועל כן עליהם לעבור טרנספורמציה, ולה/שיל את מנהגיהם ואורחות חייהם. המסורתיות נתפסה כחלק ממכלול תרבותי שלא זכה להערכה רבה לא ע"י הממסד החילוני ולא ע"י האורתודוכסים החרדית (טסלר 2003 עמ. 28-35)
מקור כוחה של האידיאולוגיה הציונית מצוי איפוא, באופן שבו ניסחה אתוס לאומי שוויוני שהוא גם פרוגרסיבי. הצגתה של הציונות עצמה כסוכנת של קדמה ומודרניזציה הותנתה בהגדרת יסודות לא מתקדמים וארעיים בחברה. העדתיות שיוחסה בעיקר למהגרים יוצאי ארצות ערב הוגדרה כיסוד לא מתקדם פרימיטיבי ביחס לזהות האזרחית, הלאומית, המודרנית. התרבות הישראלית יצרה באמצעות עימות זה סימביוזה פסיכולוגית רבת כוח, המזרחי הפך למייצגו של הצד המודחק והנסתר של הנפש (סעיד 1978). כינונה ושימורה של ה"מזרחיות" כקטגוריה מהותנית אפשרו לממסד הציוני להציב אידיאל אזרחי-שוויוני מנותק מהמציאות, להסביר קיומם של פערים חברתיים-כלליים, וליזום ולהצדיק פרויקטים כלכלים חברתיים שהעמיקו את אי-השוויון בחברה (יפתחאל, קדר 2000). הציונות, שמקום לידתה אירופה, "ערש הלאומיות", טומנת בחובה יסוד דומיננטי: האירוצנטריזם, כלומר את האנתרופוצנטרית הרואה בבני אירופה את ה"סובייקט האמיתי". תודעה זו המבנה עצמה מהדיאלקטיקה שלבין "אנחנו" ו-האחר", היתה בשעת לידתה של הציונות חלק מהשיח התרבותי-חברתי הממוסד ברחבי אירופה. האירוצנטריזם היה ליסוד דומיננטי בקרב המנהיגות הציונית, ועבר כחוט השני בכל עשייתה במאה האחרונה. המזרח נתפס כנחשל, ילדותי, מופקר, לא יציב, מוזר, פראי ומסוכן. גלי העליה מאירופה ניסו לבסס את כוחם בארצם החדשה בהסדרים פוליטיים ואירגוניים , והגדירו עצמם באמצעות המושג "חדש". בבואם לכבוש עמדות כוח בישוב, דחקו בני "העליות החדשות" את הספרדים מעמדותיהם המסורתיות כמנהיגי הישוב היהודי באימפריה האותמנית. התג "עדתיות" שימש במאבק על הגדרת הקולקטיב והשליטה בו. בתהליך זה הוצג ארגון על בסיס עדתי כאיום על הקולקטיב החדש, שנבנה, כהגדרת נושאיו, על בסיס לאומי ועל עדתי. עם קום המדינה הושלטה "הממלכתיות", שפירושה ריכוז של
הכוח הפוליטי בידי הקבוצות השליטות, המנהלות את ענייני המדינה מעל לרצונותיהם הייחודיים של יחידים וקבוצות אשר אינם משתייכים אליהן (טרכטנברג 1999).
בקיץ 2002 קראתי את סעיד. מיד אח"כ את מאמרה של חינסקי אשר יישמה את תהליכי הפרוק הפוסט קולוניאליים על סבך הזהויות ההיברידיות הישראליות, ופרצה את גבולותיה של ה"עדתיות" המסורתית. התערוכה "קדימה" והמאמרים בקטלוג שליווה אותה, החוברות של "תאוריה וביקורת שנערמו על שולחני, אפשרו לי לנסח מחדש את עמדת הצופה בה אחזתי. אינני חיצוני למנגנון הקולוניאלי. אני קורא את עצמי מחדש מדכא-מדוכא, חלק בהוויה של כפיפות ושליטה.
תמונה מס. 6
כ- 20/20 ס״מ
רפרודוקציה על גבי בד - גבר מזוקן, זקנו ארוך, לא מסודר, צבעו אדמדם, עומד על גבי במה (בית כנסת) המושבים פונים אל ארון הקודש (בית כנסת אשכנזי). לפניו על גבי שולחן גבוה פרוסה מגילה (מגילת אסתר..פורים?). הגבר מכוסה בטלית גדולה וחבוש שטריימל (יהודי, חרדי). סביבו, עומדים ומתבוננים, שלושה ילדים : אחד הילדים לבוש בגלימה סגלגלה ולראשו כתר זהב (מחופש למלך), ילד נוסף, במישור התמונה הקדמי, חבוש כובע לבן גדול (מחופש לטבח?), השלישי מישיר מבט אל המתבונן חבוש מצנפת מעוטרת, לבוש גלימה ועל חזהו תכשיט זהב מרובע מחולק לשנים עשר ריבועים צבעוניים (חושן) (מחופש לכהן גדול).
ברקע איש זקן ראשו מכוסה בטלית קורא בספר עבה (מתפלל, עוקב אחר הגבר הקורא בקול?) כרוך בכריכת עור (ישן?).
הפעמים הבודדות שסבא בילה את הלילה במיטתה של אשת נעוריו היו כשאנו, הנכדים ישנו על הספה הנפתחת בסלון, בשאר ימות השנה היתה ה״גרמושקה" סגורה ומזגן שפעל ללא הפסקה מסוף מאי ועד תחילת נובמבר, צינן את האויר החם של הקיץ הישראלי. כמו בכלוב של פינגווינים מוכי געגועים, היתה הטמפרטורה בחדרו קרובה לנקודת קפאון.
מתווי מקסימוביץ׳ רקח מי גילוח, שקרא להם אילה מוריס, שם שהדהדה בו תקופת לימודיו בצרפת, קודם למהפכה הבולשביקית. הוא ערבב דוגמיות בושם שקיבל משלושת בנותיו באלכוהול נקי, בתוך בקבוקי זכוכית גדולים של בית מרקחת. הבקבוקים עמדו בחדר האמבטיה, על גבי מדף של דיקט מעל הדלת ואיימו להתרסק על ראשו של מי שמיהר להיכנס ולא פתח את הדלת בזהירות הראויה. הוא ניהל משק בית ניפרד ובישל את ארוחותיו, אותן הגיש לכל אורח כשכל תמורתו, חוות דעת קולינרית מפורטת. שאריות ארוחותיו הקודמות, מיני דגים וירקות משומרים והרבה רוטב אדום, סמיך ומפולפל, בושלו לעיסה אדומה ומבעבעת. גם תבשילי הקדרה נקראו אילה מוריס. כמו תבשיליו, כמו מי הגילוח, היו הסיפורים של סבא מורכבים, עשירים בטעמים ולאו דווקא נאמנים ל״אמת ההיסטורית".
לבוש בגדי קיץ, רגלי מתחככות באריג הבוקלה של הספה, קפוא מצינת המזגן הייתי הנאמן שבסועדים והעקבי שבמאזינים. הסיפורים נעו בשביליה הפתלתלים של ההיסטוריה הרוסית. כוחות הרוע מניפים מגל ופטיש של מהפכה היו מטושטשים ונטולי פנים, צבועים באפור של בטון. לעומתם זהרו בזהב ובאדום מלכותי, הצבעים האהובים על סבא, אדוניה של רוסיה הצארית: איוואן האיום, ניקולאי הראשון והשני, שלשת האלכסנדרים, אליזביתה, יקטרינה וגדול מכולם, כמו היה נפיל, הצאר פיוטר (פטר), ששם התואר ״ויליקי״ - עצום, נצמד לשמו כמו מגדיר לא רק את פועלו המלכותי אלא את מימדי הגוף הגשמי עצמו, של הצאר הגדול .
הצאר הרוסי, נצרב בזכרוני כביריון אדיר כוח, גרגרן ותעבתן, מדשדש בביצה, נוגש בפועלי היום המגשימים את חזונו - סנט. פטרסבורג, לבוש בחולצת מלחים, כתר של שני נשרים מזהב על ראשו אימפרטור.
מפעלו של פטר הגדול לא הסתכם בבניית צי ובירה, הצאר שם לעצמו למטרה לעצב מחדש את עצם הרוסיות כגרסה של מערביות. למרות כוחו הפוליטי האדיר, שליטה אבסולוטית באימפריה שהשתרעה עד לפאתי סיביר, היה נתון מבטו של הצאר מערבה, כלוא בסד של יחסי כפיפות, אסיר בתוך מערכת יחסים טעונה בין "מזרח" ו״מערב". העמדה הפטרונית של ה״מערב״ כלפי ה״מזרח״ כמייצג של הוויה יצרית ולא מוסרית אותה יש לרתום בכבלי התבונה-הציוויליזציה, וציוויי ה״יפה" של התודעה ה"מערבית", משתקפת בבחירותיו של פטר הגדול: ארכיטקטים, מוזיקאים, מהנדסים, חייטים, כולם ילידי איטליה, צרפת, גרמניה, הולנד ובריטניה. הצאר המסונוור מקדמת המערב, שוב לא יכול היה להתיק את מבטו .
סבא, ממעריציו של פטר הגדול פרש בפני את מפעלו של הצאר, בגאווה (כאילו הוא ולא הצאר האיום עיצב מחדש את רוסיה בדמותה של אירופה). הבויארים, אצולת רוסיה העתיקה, צוו לקצוץ את זקניהם ולהחליף את מלבושיהם המסורתיים, תיכנון עיר הבירה החדשה, שתחליף את מוסקבה "המזרחית", מופקד בידי אדריכלים איטלקים, המוסיקה בחצר במלוכה בידיים צרפתיות והוא קורא לעירו בשם גרמני סנט. פטרסבורג. מבטה של האימפריה מוסט מערבה. מנחלותיה בפולין ועד גבול סין, תהייה רוסיה כולה עסוקה בניסוח זהותה מחדש כזהות מערבית.במקביל
נרקמים יחסי כפיפות סבוכים בין האוכלוסייה היהודית הצפופה בתחומיה של רוסיה הצארית לבין הזהות הרוסית הנכתבת מחדש.
יציאתה של הזהות היהודית ממקומה המסומן היטב ב״תחום המושב" אל הזירה של "מזרח אירופה", מפגישה אותה עם מרחב הנתון בשיח של מראות בין מזרח-מערב . הזהות היהודית הפורצת את גבולותיה ואת גבולותיו של תחום המושב, מתעצבת בדמותו של המרחב המקיף אותה ומאמצת אשכול יחסים זה במלואו.
חציית גבולות השיכון היתה חווית ההיכרות עם בת-ים שגבולותיה נמתחו כבר מחוף הים ועד יפו ד׳ מרמת הנשיא ובית הקברות ועד פאתיה של חולון. היום הראשון ללימודים היה יום המפגש אם בת-ים. לילדים בכיתה א-3 היו שמות משפחה זרים: אלימלך, אלקיים, ארדיטי, אשכנזי, וענונו, חזן, קונפינו, שוריאן. "אשכנזי", בכיתה בה למדתי, היתה מילת גנאי, להיות אשכנזי הייתה הקשה שבאופציות אותן זימן המדרג העדתי (בראשו עמדו מרוקאים ומיד אחריהם צפון אפריקאים אחרים). ילדים ממוצא אשכנזי היו מיעוט שתויג כחלש, כופר ולכן ספק יהודי, ומקורב באופן חשוד לממסד (המורה).
".....האינסטינקט הראשוני של כל יצור הוא להשתוות לבני לדומים לו מבני מינו, או לחקות אותם, ולהתמצא בסביבה המשותפת בכלים המתאימים שברשותו, אבל אם איזה גורם מסתורי משנה את הכלים הללו -הגור, שאינו יודע את הסיבות ואת התוצאות, חש בכך בקושי ובאיחור. ובינתיים, חסר ביטחון, הוא מגשש את דרכו מאחורי הלהקה שכבר רחוקה ממנו: מתלבט בצמתים ואינו מסוגל לקרוא את התמרורים." (אלזה מורנטה, ארצילי, עמ. 70 הקיבוץ המאוחד, 2003)
ילדי הכיתה לא הכירו את קורותיהם של הצארים לבית רומנוב, אכלו בהפסקת האוכל לחם לבן עם ממרח שוקולד, היו להם אמהות צעירות שלא דיברו פולנית, רוסית או אידיש. להיות מזרחי פירושו היה להיות נורמאלי, רצוי, מקובל. מזרחיות נחוותה ככוח, עצמה, שררה.
בכדי להבין למה בחרתי לתרגם, לקרוא ולכתוב ארכיטקטורה מזרחית אורתודוכסית בישראל היום, אני חוזר אל השיכון, לא-3, לבת-ים, לדמותו של פטר הגדול שחצה את ילדותי נעול במגפיים של קוזאקים, מקים צי של אוניות ובונה עיר חדשה ההולכת ומתגשמת מתוך בביצות של שפך הנהר ניבה. בכדי לקרוא/לכתוב את הטקסט/הטקטורות של ארכיטקטורה מזרחית-אורתודוכסית במדינת ישראל אני מתחיל לעקוב אחרי החוטים הנפרמים מתוך הטקסט-ורה שלי.
"בני אדם עושים את ההיסטוריה שלהם, הוא אומר, וכדי להבין את ההיסטוריה צריך לראותה מנקודת מבטו של העושה, ולא של האובייקט הפסיבי. מלקח זה נובעים כמה לקחים. אחד מהם הוא שכל ההיסטוריות מתחרות, ושחובתו של החוקר היא להשיב לאור היום היסטוריות חבויות, מושתקות או חסומות. לקח אחר הוא שאפילו דבר בסיסי כמו אתניות הוא עניין של בחירה, של בנייה, ויותר מכל של יצירת "אחר" לצורך הפרדיגמה אנחנו-ם, פרדיגמה שכה מתעתעת במחשבה, בזמן שהמין האנושי מנסה להתקדם מהמיתולוגי אל הרציונאליות החילונית בדרכו אל שיחרור מבורות, מדעה קדומה ומפחד. "
(בפתח דבר לקורא העברי "אוריינטליזם" 1995 מתייחס סעיד לסיפרו של גיימבטיסטה ויקו, מדע חדש מ-1744
סעיד הקורא תיגר על האופן שבו אנו קוראים את היחסים בין מזרח ומערב ועל עצם יציבותם של המסמנים מזרח/מערב הוא קצה של חוט. בשבילי, כמי שאך חגג את יום הולדתו הראשון כאשר מדינת ישראל הרחיבה את תחומי שליטתה אל מעבר לקו הירוק, ליהודה, שומרון, רמת הגולן ורצועת עזה, לימים הכיבוש, גדל בישראל של שנות השבעים והשמונים בה קולוניאליזם צבאי ותרבותי בנו מציאות של סיכסוך ופיוס, השכחה והאחדה, בחברה ששאפה לדכא "הבדלים" ובא בעת העצימה אותם, סעיד הוא קצה של חוט המבצבץ מתוך המארג הסבוך הזה ומאפשר לקרוא מחדש את סבך זהותו/זהותי. אולם, בניסיון לחפש אחר המושתק, המדוכא ולתת לו קול אני מגלה כי מבנה החברה הישראלית, בה אני חי, מערער כל ניסיון לחלק את המרחב בין הקולוניאליסט לאובייקט הקולוניזציה, בין פעיל לסביל, או באופן הפשטני ביותר בין טוב ורע. נדמה שכל חתך שנעשה יציג סבך קשרי שליטה וקורבנות.
תמונה מס. 5
כ- 50/70 ס"מ
צילום - גבר מבוגר רוכן על גבי שולחן (הרב בן-טוב). לגבר זקן אפור ארוך. הוא לובש מעיל שחור (של חרדים) וכובע כהה שחור (רב?).
על גבי השולחן מונחים גליונות קלף כתובים (ספר תורה?), מחוררים בשוליים.
הגבר תופר שני דפים זה לזה (תפירת ספר תורה היא אקט סימבולי ונחשבת למצווה).
התמערבותם של היהודים בארצות ערב החלה הרבה קודם להגירתם/עליתם ארצה. עם כניסת הצרפתים לצפון אפריקה, במהלך המאה ה-19, ובעיקר לאחר כינון הפורטקטורט הצרפתי ב-1912 עוברת הקהילה המסורתית של יהודי מרוקו טלטלה. המפגש עם המודרניזציה מחולל בה תהליכי התפוררות מהירים. חוסר האונים של המנהיגות הדתית, המקומית פותח פתח לחדירתם של שליחי היהדות החרדית, הליטאית. תהליך זה מואץ אחרי מלחמת העולם השניה והשואה. עם תום המלחמה החלו הרבנים ששרדו במלאכת השיקום של עולם התורה. המפגש של קהילות יהודי צפון אפריקה, עם החרדיות ועם המודרנה הורתה יעצב את פניהן של הקהילות היהודיות בארצות ערב, במאה ה-20.
באירופה של המאה ה-19 ותחילת המאה ה-20 תופס השינוי את מקומו של השימור כמושג המפתח לתיאור הקיום האנושי. המהפכה התעשייתית, העיור והניידות החברתית הניעו את קריסת הסדר הישן ואת המעבר מחברה קהילתית-משפחתית לחברה המבוססת על התקשרויות חוזיות. מה שהיה מוכתב ע"י גורל הפך ב"סדר החדש" לעניין של בחירה. המודרנה היא מערכת התייחסויות ערכיות לחיים ולמציאות שבמרכזה הפרט, האדם על כן הוא מקור הסדר החברתי ובפעולתו הוא מעצב אותו. המודרנה מאפשרת שינוי וחילוקי דעות ומדגישה את ההווה. הפוליטיקה-עיצוב המציאות החברתית, והכלכלה-יצירת משאבים, הם התחומים המרכזים של החברה המודרנית. האידיאולוגיה והדת עוברות, אף הן, דרך הערוץ של הפרט.
חרדיות או אורתודוכסיה הנם מונחים שטבעה הסביבה החילונית, המודרנית. החרדים מכנים את עצמם "יידן"-יהודים, או "ערלעכער יידן"-יהודים אמיתיים. עד המאה ה-18 ניתן להגדיר את כל הקהילות היהודיות ברחבי העולם כקהילות מסורתיות. בקהילה המסורתית הפרט יכלכל את מעשיו ע"פ מנהגי אבותיו. הקהילה המסורתית אינה קהילה נטולת שינויים, אך את הצידוק לשינויים המתחוללים בה, תחפש החברה המסורתית במסורת. החינוך בחברה המסורתית, תפקידו להעביר ערכים מסורתיים ולהקנות ידיעות בתחום היהדות. ההכנה לכל יתר תחומי החיים, פרנסה וחיי מעשה נמסרים לסוכנים אחרים. תהליך החינוך בקהילה היהודית המסורתית מתחיל בחיקוי הפרקטיקה היומיומית של חיי המשפחה
והתפילה בבית הכנסת, ממשיך בלימודים בחדר כשמטרת העל היא טיפוח תלמידי חכמים שמהם יקום אותו מיעוט אליטיסטי של "גדולי תורה" (כ"ץ יעקב, תשס"ג, פרידמן 1991) .
ד״ר יעקב לופו החוקר את החברה החרדית, מבסס את המודל שלו על עבודתו של הסוציולוג פיטר ברגר. ברגר מאבחן שלושה דפוסי התנהגות של חברה מסורתית במפגשה עם המודרנה: כניעה, הסתגלות, והתקוממות. דפוסים אלו ניתן לזהות בתגובתה של היהדות המסורתית/תורנית ברחבי אירופה לתהליכי המודרניזציה, ובשלב מאוחר יותר ניתן לזהות דפוסים אלו במפגש של יהדות מרוקו עם המודרנה אותה מחיל הפרוטקטורט הצרפתי, ואף במפגש עם היהדות החרדית.
כניעה-התרבות המסורתית נכבשת באופן מלא ע״י התרבות המודרנית.
הסתגלות-קיים ניסיון לשלב בין שתי התרבויות בכדי לקיימן יחד.
התקוממות-ניסיון לשמר את התרבות המסורתית בשלמותה ולמנוע את חדירתה של המודרנה.
(לופו 2004)
תגובתה של החברה המסורתית/תורנית לשינויי המודרניזציה באירופה מתרחשת באופן הדרגתי במהלך המאה ה-19 וראשית המאה ה-20. עם התפשטות המודרנה הגיבה כל קהילה בזמן ובאופן ייחודי. תגובתן של קהילות רוסיה, ליטא, גליציה שונה בעיתוי ובאופן מהתגובה בקהילות, צרפת, אנגליה, מרוקו. ניתן לסכם את תגובת הקהילות השונות כמדרג אפשרויות בין כניעה, הסתגלות והתקוממות.
"המודרניות נתפסת כשבר אפיסטמולוגי חד-משמעי ברצף של החברה המסורתית, ומייצרת כתגובת נגד את האורתודוכסיה כפרקטיקה המאפשרת קיומן של מצוות בעולם מודרני. חברה מסורתית היא חברה המתפתחת באופן אורגני, חברה אורתודוכסית על כן היא תופעה מודרנית התלויה בשבר עם העבר. האורתודוכסיה כריאקציה למודרנה מכילה בתוכה מודרנה חלקית." (לופו 2004)
היהדות התורנית שנאלצה להתמודד על מקומה ב"שוק" הרעיונות של המודרנה, ציידה עצמה בתשובות וכלים שהתגבשו לאורתודוכסיה ומאוחר יותר לאולטרא-אורתודוכסיה. היהדות החרדית במזרח אירופה בנתה רשת של מסגרות חינוכיות שיהוו את חוד החנית במאבק בהשכלה, במתקני הדת ומאוחר יותר גם בציונות. את מקום הקהילה המסורתית המתפוררת תפסה הישיבה וחברת הלומדים שסימלו את החיים היהודיים המלאים. יהודים חרדים/אורתודוכסים מבדילים עצמם מכל מי שאינו נוהג כמוהם, יהודים וגויים כאחד. הם מאמינים שאורח החיים היהודי הוא המשך של שרשרת שתחילתה באברהם, יצחק ויעקב, המשכה במתן תורה ובמנהיגי הסנהדרין, החכמים והרבנים עד ימינו אלה. החרדים דוחים את אורח החיים המודרני, המוגדר על ידם "חוקות הגויים". הם פועלים נגד כל שינוי או רפורמה בדת "חדש אסור מהתורה" ואף נגד זרמים קרובים שאינם מאמצים השקפה זו במלואה.
השינוי שהתגבש בחברה המסורתית-היהודית במהלך מאבקה במודרניזציה במאה ה-19 בא לידי ביטוי מובהק ביותר בהתהוותה של הישיבה הליטאית בליטא ובמזרח פולין. נהוג לציין את הקמתה של ישיבת "עץ חיים" (1803) ופעולתו של הרב חיים מוולוז'ין כנקודת ההתחלה של מאבק היהדות במודרניזציה. הישיבה הליטאית כאמור, מחליפה את הקהילה המסורתית כמסמלת את החיים היהודיים המלאים. המהפכה הבולשוויקית והתפתחותה המואצת של התנועה הציונית בקרב הקהילות היהודיות במזרח אירופה, גרמו לשינויים בעולם לומדי התורה שהתקיים במתכונתו ה"ליטאית" כמאה שנים. כתגובה לשינויים פתחו נאמני התורה במלחמה קנאית לקיומם והישרדותם, בעולם שהחלו לנשב בו רוחות חדשות. מאבק זה נמשך ועדיין לא הסתיים.
הקמתה של "אגודת ישראל העולמית" (1912) בוועידת קטוביץ' מסמלת את מיסוד המאבק הפוליטי של היהדות החרדית, כפי שהתנועה הלאומית התמסדה באמצעות הקמת ההסתדרות הציונית העולמית. הקמת תנועת "המזרחי" במסגרת התנועה הציונית (1902) והנהגת "חובת הקולטורה" (חינוך לאומי, מודרני בעברית, החייאת השפה עברית) על כל ציוני, בקונגרס הציוני החמישי (1901) יצרה חזית של מנהיגות חרדית והאיצו את הקמתה של "האגודה".
ב-1902 מזמן הרב יצחק יעקב ריינס כינוס בעיר וילנה ומניח את התשתית ליסוד תנועת ה"מזרחי". תהליך בנייתה של ה"מזרחי" התאפיין במאבק תדיר, בין הדורשים לחזק את פיקוח הדת על התהליך הציוני, לבין אלה שביקשו השתחררות מסוימת מכבלי הדת. ככל שהתנועה הציונית שמה דגש על הפן הלאומי, רבו אלה שהחלו להביט על הדת והלאומיות כשני מושגים שונים, ובמידה רבה דיאלקטיים. התפשטות תנועת המזרחי יצרה חזית מאוחדת של אורתודוכסיה שלא הצטרפה לתנועה הציונית. ב-1907 הונח היסוד לארגונה של "כנסת ישראל" ברוסיה, ארגון שיהווה תשתית ל"אגודת ישראל" (לופו 2004).
מגמות אלו של שינוי ותגובת נגד לשינוי, הגיעו גם אל ארץ ישראל של ה"ישוב הישן". העליות הראשונות לארץ ישראל בסוף המאה ה-19 והמשך פעילותה של התנועה הציונית , התפשטות ההשכלה וסוכניה, בדמות בתי ספר ציוניים ובתי הספר של "אליאנס" (אליאנס-ראה יהדות מרוקו בראשית המאה ה-20). יצרו "מצב חירום" אצל היהדות החרדית בארץ ישראל, שהתארגנה להתגונן נגד המגמות החדשות. ב"ישוב הישן" האשכנזי התפתחה קנאות קיצונית שהופנתה נגד כל מי שנשא אתו את רוח השינוי. ר' משה יהושע לייב דיסקין, מנהיג העדה החרדית, מיסד את תופעת הקנאות הדתית ועד היום רואים בו הקנאים את מנהיגם. את הרב דיסקין יורש בנו ואח"כ הרב זוננפלד. אל חוגו של הרב זוננפלד מגיע מוולוז'ין הרב הלפרין. הרב הלפרין יהייה מי שיביא את רוח ההתקוממות החרדית אל הקהילה היהודית במרוקו (לופו 2004).
כשנולד אדם פרצה האינתיפאדה השניה. רחובה הראשי של יפו בער משנאה. ריחות של צמיגים שרופים החליפו את ריחן של הפיתות במאפיות. אדם שכב על הספה בסלון ואנחנו יושבים משני צדדיו מסרבים לשמוע, להריח.
שנתיים אח״כ כאשר יצאנו שוב מבית היולדות של תל-השומר אחזה עדנה בזרועותיה את גיל. אני החזקתי מזוודה מפלסטיק עליה נרשמו הוראות הפעלה. המיתקן שבתוכה היה אמור להכיל את התינוק במקרה של התקפת טילים בלתי קונוונציונאליים.
בחדר הילדים, במקום וילון כחלחל כמתבקש בחדרם של שני בנים, הצמדנו יריעה של ניילון לחלון בסרט דביק.
על המדפים מאחורי הבגדים הזעירים סידרנו קופסאות שימורים, בקבוקי מים מינרלים, וקופסאות של אבקת מזון לתינוקות.
את צעדי הראשונים עשיתי במקלט, במלחמת ששת הימים. תל-אביב התקפה מהאוויר ומניה כץ השכנה הושיטה ידיים לעברי. ריח החלות ועוגות השמרים הנאפות במטבה של מניה מילא את חלל חדר המדרגות פעמיים בשבוע. בערבים שקדמו לימי האפיה היה אויר בבניין כולו דחוס בציפייה, עת השמרים תססו והבצק תפח. ריחן של עוגות השמרים דבק במניה, וידיה הקצרות והשמנמנות שדמו ללחמניות תפוחות האיצו בי לנתק את עצמי מאימא, ולחצות את המקלט, מדדה, ונופל אל זרועותיה.
המלחמות קוצבות את הזמן שלנו. אנחנו נותנים להם שמות וכורכים בהן את זיכרוננו.
הזמן מפלס לו דרך בתוך שיגרת היומיום הסמיכה, סבלני. דבר לא יוכל לו לזמן מלבד המלחמה. המלחמה טורפת את הזמנים, כמו צומת ענקית, כיכר של שוק בה מתערבבים הבאים מדרכים שונות, זה בזה . ואני לא יכול שלא לחזור שוב ושוב, לארכי-צומת של הזמן היהודי. גם כאשר אני בוחר בשבילים צדדים רחוקים מהנתיב הראשי של הזמן היהודי, אני מגלה, שגם הם מובילים לשם, רומא של הזמן היהודי. בדאגה אני מסתכל על הטבלה בחדר האחות, בסניף "טיפת חלב", ביפו. אני מחשב מתי יהיה ילדי כבד מכדי שקצין של .S.S יוכל להטיח אותו כנגד קיר של לבנים.
אני יוצא החוצה, לרחובה של יפו, ומוצא נחמה בקירות הבתים המטויחים בצבעי פסטל, קירות של לבנים, לפחות, אין כאן.
מלחמת העולם השניה והשואה גדעו את החיים החרדיים בריכוזים הגדולים של פולין ומה שהיה "תחום המושב" (אזורים במערב האימפריה הרוסית שהותרו לישוב יהודים ברוסיה הצארית). החברה החרדית הייתה זקוקה לבניה ושיחזור, אולם לא רק העבר נמחק אלא גם מנחיליו. המסורת שהתקיימה ע"י העברה וחיקוי הייתה זקוקה כעת ללגיטימציה אחרת. לחורבן עולם התורה במזרח אירופה, הייתה השפעה מכרעת, בעיצוב היהדות החרדית של קהילת יוצאי מרוקו ואיתה היהדות המזרחית בכלל. הרב פרופסור חיים סולובייצ'יק (אצל לופו 2004 עמ.24) טוען כי מהות השינויים ביהדות הדתית בדור האחרון הוא תפקידו החדש והמפקח של הטקסט בחיי הדת. הטקסטים מטבעם נוקשים יותר והאווירה שהם משרים היא של חומרה ולמדנות. לטענתו אין מדובר בהעתקת המסורת שהייתה, אלא ביצירת מסורת חדשה המשתמשת באותם חומרים אך בונה אותם באופן אחר. למרות הצו "חדש אסור מדאורייתא", הרי בפועל, מגלה הקהילה החרדת, יכולת התאמה ומציאת פתרונות לצרכיה המעשיים והרוחניים של הקהילה(לופו 2004 עמ. 24).
כמאה שנים לאחר ראשית השינויים במזרח אירופה, החל תהליך דומה בקרב הקהילות היהודיות במרוקו. עם המפגש של יהודי מרוקו בתופעות העת החדשה הקונפליקט היה בלתי נמנע. חדירת המודרנה לצפון אפריקה מתחילה עוד בשנות השלושים של המאה ה-19, עם תחילת המעורבות הצרפתית. ב-1862 נפתח ביה"ס הראשון של "אליאנס" וב-1912 מוחל הפרוטקטורט הצרפתי. התגובה השמרנית בעלת אפיונים מזרח אירופאיים שהתפתחה במרוקו נגד המודרניזציה וסוכניה החלה עם תופעות המודרנה הראשונות והתגברה עם הגעתו של הרב זאב הלפרין ב-1912, שנת הכיבוש הצרפתי .
הרב שהוכשר בישיבת "עץ חיים" בוולוז'ין, הגיע למרוקו מתוך חוגו של הרב זוננפלד מנהיג העדה החרדית בירושלים. הרב הלפרין שינה את שיטות הלימוד שהיו נהוגות בקרב יהודי מרוקו מזה דורות. הוא הביא עמו רוח קנאית ופתח במאבק מול רשת "אליאנס" שייצגה את אורח החיים המערבי והתרבות הצרפתית שעשתה לה נפשות בקרב הרבנים, האליטה והציבור הרחב.
הכיבוש של צפון אפריקה ע"י ארצות אירופה הוביל לשורה של שינויים חברתיים, כלכליים ותרבותיים כגון: עיור מהיר, תיעוש ושינוי בדפוסי תעסוקה, שיפור בתנאי התברואה ועלייה בגידול הטבעי. חתימת חוזה הפרוטקטורט של מרוקו עם צרפת ציינה את קיצה של תקופת מהומות ממושכת, פגיעה ביהודים, אנרכיה ומצב כלכלי קשה. ליבו של השינוי, בקרב הקהילה היהודית, התמקד בהפצת החינוך המערבי, בעיקר באמצעות החברה הצרפתית "אליאנס", והיווצרות דפוסים חדשים של מוביליות חברתית. רשת "אליאנס" הוקמה ע"י יהודים צרפתים בפאריז בשנת 1860. מטרתה המוצהרת היתה לשפר את מצב היהודים בעולם באמצעות עזרה פוליטית, תרבותית וכלכלית. לחברת "אליאנס" לא היו ספקות לגבי
עליונות התרבות המערבית והנחלת תרבות זו היתה לתפיסתה, הדרך היחידה לרגנרציה של היהודי המזרחי ה"מנוון".
" משיהפוך היהודי לאיש המערב ולבן תרבות, יהייה לאזרח הגון וישר של הארץ שבה הוא חי. המודל הוא היהודי המשוחרר של אירופה המערבית" כך ניסחה "אליאנס" את מטרותיה (רודריגז תשנ"א אצל לופו2004 ).
היהודים בצפון אפריקה הגיבו בחיוב ל"רוחות החדשות" שהפיצה "אליאנס" (לופו 2004) ושינויים מהירים החלו בדפוסי החיים. בית הספר הראשון של "אליאנס" נפתח בצפון אפריקה בעיר תיטואן (1862), כשנתיים לאחר הקמת החברה. עוד לפני החלת הפרוטקטורט (1912) פתחה אליאנס עשרים וחמישה בתי ספר ובשיאה הייתה פרושה בשלושים ושנים ישובים כשבבעלותה ארבעים ושישה בתי ספר.(רודריג תשנ"א) בשיא פעילותה, בשנים 1953-1954 למדו ברשת 28,389 תלמידים מתוך 45,254 תלמידים בכל מוסדות החינוך היהודיים (דו"ח הג'וינט 1955 אצל לופו). מראשית פעולתה של "אליאנס" במרוקו נוצר קונפליקט בינה, כמטפחת החינוך האירופאי, לבין מטפחי החינוך היהודי המסורתי. עם כניסת הצרפתים חל פיחות במעמדה של המנהיגות הדתית. למרות שהפרוטקטורט הצרפתי השאיר את סמכויות השפיטה הנוגעות למעמדם האישי של היהודים בידי בתי הדין הרבנים, ולמרות ששאר מוסדות הקהילה קיבלו מעמד רשמי מטעם השלטונות, נחלש מעמדם בעיקר בקרב השכבות העמידות. יהודי מרוקו נטו במהירות אחרי התרבות הצרפתית ואורח החיים האירופאי. הם למדו צרפתית, שינו את שמותיהם, את לבושם ומקום מגוריהם. שינויים אלו היו נחלתם של השכבות שהצליחו להשתלב במבנה החברתי החדש. הורים שרצו לאפשר לבניהם להשתלב בכלכלה ובמנהל החדשים ביקשו להקנות להם השכלה מערבית והדרך אליה עברה ב"אליאנס" (לופו 2004).
החינוך המסורתי של יהודי מרוקו כלל את כל הבנים עד גיל מצוות ומטרתו הייתה להכין את הילדים ליטול חלק בחיי הקהילה, השתתפות של הילד בפלחן ושימור במסורת. הילדים נדרשו ללמוד לקרוא את כתבי הקודש ובשלב מתקדם יותר להבינם ולפרשם. היו רק הורים בודדים שרצו או יכלו לאפשר לבנם להמשיך בלימודיו, וזאת מפני שהמשרות הציבוריות (רבנות, דיינות, שחיטה..) היו חסומות בפני מרבית הקהילה ויועדו למשפחות מיוחסות , "בעלי שררה".החינוך המסורתי הפקד בידיהם של מלמדים. המלמדים והרבנים טפלו בביתם בילדים רבים בגילאים שונים וברמות שונות, מכיוון שהיו תלויים בנדבת ידם של ההורים, ששילמו להם ישירות, העדיפו את ילדי השכבות העשירות. נוצר הבדל מהותי בין חינוך ילדי השכבה העשירה לבין ילדי העניים והתאמה בין השסע הכלכלי בתוך הקהילה לפערים בחינוך. ילדי המשפחות המבוססות זכו בחינוך טוב יותר והפכו בשלב מאוחר יותר למנחיליה של המסורת לדורות הבאים.
השכבה העשירה, האליטיסטית, ממנה יצאו רוב בני התורה, הייתה גם הראשונה שנפתחה אל תהליכי המודרניזציה, לתרבות צרפת ולפעילות "אליאנס" (לופו 2004). כך פגעה המודרניזציה בלבו של החינוך והמנהיגות המסורתיים בהותירה שוליים רחבים של קהילה מבולבלת. הקהילה היהודית במרוקו הייתה נתונה בתהליכים מואצים של שינוי, סמכותה של המנהיגות הדתית התרופפה, אורח החיים המודרני שינה את התנהגות הצעירים והצעירות ופגע במבנה הפטריאכלי של המשפחה, ההנהגה הדתית וחוקי המעמד האישי שהיו בסמכותה נותרו פעמים רבות חסרי תוקף וסמכות.
אנשי "אליאנס" האמינו שהם יכולים להלך על החבל הדק שיש בו גם תרבות צרפתית, חילונית וגם שמירה על זהות יהודית. עצמתה של "אליאנס" לא נסתרה מעיני הרבנים המקומיים, אך הם לא העזו לצאת כנגדה בפומבי גם כאשר חששו ש"אליאנס" מרחיקה את הנוער מהמסורת והדת. הדאגה ליהודי צפון אפריקה העסיקה חוגים רבים ב"אגודת ישראל" אשר נדרשו לעסוק בבעיה כבר בכינוס היסוד בקטוביץ' ב-1912.
על רקע זה, ולאחר הכינוס בקטוביץ' הגיע הרב הלפרין למרוקו והוא בן שישים. הרב הלפרין נולד כנראה בשנת 1850 בעיר שרשוב בבילורוסיה. הוא נצר לדוד הלפרין, גביר, עשיר ותלמיד חכם שהשיא את ביתו לבנו של הרב חיים מוולוז'ין, הרב הלפרין הוא צאצאם. הרב עלה לירושלים, נישא, וכעבור זמן נסע ללונדון ומשם למרוקו. ממרוקו חזר לירושלים (1922) והצטרף לחוגו של הרב זוננפלד. הרב הלפרין נפטר ב1934 ונקבר בהר הזיתים. השקפת עולמו של הרב התעצבה במקביל לתהליך גיבוש הזהויות בתוך העולם החרדי עד לחלוקתו לשתי תנועות נפרדות : "המזרחי" ו"אגודת ישראל". קשה להגדיר את זהותו האידיאולוגית של הרב, כי משמעות המונחים בימינו שונה, אולם ניתן למצוא בה אפיונים ציונים ובמקביל אפיונים אולטרה אורתודוקסים (לופו 2004).
הרב הלפרין הגיע למקנאס סמוך לכיבוש הצרפתי, כשתהליכי הפתיחות למודרניזציה התקדמו במלוא עצמתם והתקבל בהתלהבות ע"י הרבנים המקומיים. הוא הקים רשת חינוך יהודית חדשה ע"פ הדגם ושיטות החינוך שרכש בוולוז'ין. הוא יסד במקנאס את ישיבת "בית-אל" שהייתה הישיבה הראשונה במרוקו שיושמו בה שיטות ליטאיות ומאוחר יותר איחד אותה עם ישיבת עץ חיים המקומית. הרב הקים מערך ארגוני וכלכלי פורמלי לתמיכה בישיבה, בניגוד לאווירה הלא-פורמאלית שהייתה מקובלת בניהול הישיבות המקומיות. מכיוון שהישיבות שימשו גם כערוץ להשגת השכלה מקצועית והשתלבות במערך הכלכלי של מרוקו הקולוניאלית, היו לימודי הקודש בישיבה, מהולים בלימודי חול.
למרות הדמיון לישיבת ליטאית ניתן להצביע גם על נקודות שוני בין מפעלו של הלפרין לעולם הישיבות הליטאי של סוף המאה ה-19.
1.	דרכי הלמידה - החינוך המסורתי במרוקו יצר קשר בין החינוך לפלחן, ע״י פרישת חומר הלימוד ע"פ מחזור החגים השנתי. השיעור היומי במוסדותיו של הלפרין התקיים בכל ימות השבוע ולא ניתנו שיעורים מיוחדים. שיטה זו הנהגה בליטא במאה הקודמת הדגישה את הלימוד כשלעצמו. גם איסור הפלפול שחל במרוקו מקורו במסורת הליטאית. הלימוד בוולוז'ין, מוסד אליטיסטי שהתקבלו אליו רק עילית התלמידים, היה עצמי, לא הייתה תוכנית אחידה או חובת נוכחות. במרוקו, שבה לא התקיימה סלקציה בבחירת תלמידי הישיבות, אנו מוצאים תמונה שונה וחלה חובת נוכחות קפדנית על הלומדים.
2.	שיטות ארגון - הישיבה בליטא הייתה מוסד עצמאי שאינו תלוי בקהילה שבקרבה ישב. הישיבה במרוקו נשענה על הקהילה, תלמידיה היו בני הקהילה ומקורותיה הכספיים היו מתוך חברי הקהילה. הגברים עסקו בלימוד תורה ובהשגחה והנשים עסקו בגיוס כספים ופעילות קהילתית.
3.	שילוב לימודים כלליים במערכת הלימוד המסורתית - שלא כמו בחינוך המסורתי במרוקו או בישיבות בליטא רכשו התלמידים ידיעות בשפה הצרפתית, במתמטיקה, גיאוגרפיה וכו. בכדי שיוכלו להתפרנס בכבוד עם סיום לימודיהם.
4.	תיקון החברה - התפתחותה של תנועת מוסר ותיקון החברה היהודית במזרח אירופה מסמלת הקצנה נוספת בתגובת האורתודוכסיה אל ההשכלה והמודרניות. תנועת המוסר עסקה בתיקון מידות במגמה לעצור את הסחף שגרף את הצעירים מחוץ לקהילה. במרוקו הונהגו לימודי מוסר כחלק מהלימוד בישיבה רק לאחר מלחמת העולם השניה.
התפתחותה של ״תנועת המוסר״ ותיקון החברה אופיינית וייחודית ליהודי מזרח אירופה. ר' ישראל סלנטר (1810-1883) יצא כנגד ניסיונה של הממשלה הרוסית לכפות על היהודים חינוך ממשלתי. ההשכלה סומנה כאויב המסוכן ביותר של נאמני הדת ומגמתם של לימודי המוסר ותיקון המידות היתה לעצור את הסחף. בתחילת המאה ה-20 הרימה ״תנועת המוסר״ את נס המלחמה בציונות, בכפירה ואט אט כבשה את כל הישיבות שהלכו ונסגרו מפני העולם החיצוני והמודרניזציה. בכל הישיבות אליהן הגיעו ״מוסרניקים״ הוכרז איסור קריאת עיתונים וספרים חיצוניים, מונו משגיחי התנהגות מיוחדים וכל תופעת מהפכנות דוכאה, עד כדי גירוש תלמידים מהישיבה.
הלפרין מייסד במרוקו ע״פ דגם מזרח אירופאי את חברת ״מחזיקי הדת״ הפועלת להנהיג אורח חיים יהודי ללא פשרות. מול ה״מוסר״ שחרתה ״אליאנס״ על דיגלה, ביקורת נוקבת על אופיו ואורח חייו של הפרט, ניסה הרב הלפרין למסד ״תנועת מוסר״ חרדית. בנושא זה לא עמד כוחם של ״מחזיקי הדת״ מול ״אליאנס״ והם התמקדו ביסוד אגודות חרדים בכל עיר לניהול עסקי הקהילה ע״פ תורה ומצוות, יסוד ישיבות גדולות, קרוב לבבות, הדפסת והפצת כתבי קודש, מוסר, דינים וכו.
פעילותו האינטנסיבית של הרב שינתה את תגובתם הסתגלנית של רבני מרוקו הרב הלפרין הופיע במרוקו בדמות מושיע ומציל וככזה נצרב בזיכרונם של רבני הקהילות ופעילי הציבור. פעילותו של הרב
התאפיינה בתחושה שהזמן דוחק, סגנון שהתאים לסגנונו של הזרם הליטאי האולטרא-אורתודוכסי. המוטיב המרכזי בפעילותו של הרב הלפרין היה "ההצלה". באופן מעשי, מעשי ההצלה באו לידי ביטוי ברפורמה בחינוך היהודי שעוצב מחדש ע"פ המתכונת הליטאית (לופו 2004).
היה זה ביקורו האחרון של הצאר ניקולאי השני במחוזותיה המערביים של האימפריה הרוסית. בקיץ אלף תשע מאות ושתים עשרה חלפה מרכבתו הזהובה של הצאר ברחובותיה של ריגה. סבא, מוריץ מנדלביץ' גורדין, בן שלוש, לבוש, לכבוד ביקורו של הצאר בבגדים של קוזאקים: מכנסים שחורים וחולצה רוסית "רובשקה" אדומה, מחזיק בחזקה את ידה של האומנת, פן יבלע בקהל המריע.
קיץ אלף תשע מאות ושתים עשרה, גברות לבושות שמלות של מלמלה לבנה, עטורות נזרים של יהלומים, חוללו עם אדונים במדים, מקושטים בגדילים של זהב, בתוך ארמונות של שיש, על רצפות של פרקט ממורק, בוינה, בברלין, בסנקט פטרסבורג. באותה שנה, 1912 הוחל הפרוטקטורט הצרפתי במרוקו.
שנתים מאוחר יותר כל זה עתיד להעלם. המלחמה תקטע את הואלסים המתנגנים, תקצר את אורך החצאיות, תרסק את האימפריה האוסטרו-הונגרית, תפרק את האימפריה העתמנית, ותביא בסופו של דבר את בני משפחת רומנוב אל מול כיתת היורים. כמו משק של כנפי פרפר, תייצר המלחמה את תנאי האפשרות לפגישתם של סבא וסבתא שלי, להקמתה של מדינת ישראל, לכינונה של זהות מזרחית אורתודוכסית - בה אני מתבונן, לבנייתו של בית הכנסת "שער הרחמים" בבאר שבע, וכך, כמו אותו משק כנפיים, בסופו של דבר, לכתיבתה של עבודה זו.
התפרקותה של האימפריה העותמנית, עלייתו של הפאשיזם באירופה של אחרי מלחמת העולם הראשונה, הפרוטקטוקט הצרפתי במרוקו, סבא מחופש לקוזאק קטן ממתין למרכבתו הזהובה של הצאר, וסבתא וסבתא רבה סוניה שמתבוננת בעין אחת של זכוכית, על עולם שמשתנה בלי הכר, את כולם אני מבקש לדחוק לתוך המסגרת הצרה של החיבור הזה. דרך עיניהם אני בוחן את העולם שסביבי.
כשאני מתבונן בבנין בית הכנסת "שער הרחמים" מציצים מתוך שנים עשר החלונות המקושתים לצד ראשיהם של הרב עבדיה יוסף ואריה דרעי, גם בן גוריון והרצל, הצאר ניקולאי השני ופטר הגדול, אבא שלי ואמא שלי, אריה שרון ורם כרמי וגם אני, רון פלישר, ארכיטקט, גר ביפו.
בצד ההצלה התפתחה גם תחושת אפוטרופסות על גורלם של יהודי מרוקו, שלפי תפיסתו של הרב אינם מסוגלים לנהל את ענייניהם בעצמם. הוא כותב בשנת 1920 במכתב להסתדרות הציונית בלונדון ט"ז אלול תר"פ (הארכיון הציוני 2331-4 Z אצל לופו 2004).
"בצפון אפריקה כל היהודים הנקראים ספרדים צריך להם כוח של אחרים, חסרי כשרונות לעשות תעמולה הם, ומן החינוך שלהם בשפל המצב בלא שום סדר ומשטר.."
מוטיב זה ליווה את יחסה של הקהילה הליטאית לעולם התורה המזרחי/ספרדי, לאורך כל המאה ה-20 ונמשך אחרי השואה גם בישראל ובצרפת. הליטאים הציבו עצמם בעמדת מנהיגות של עולם התורה, ומכאן ימרתם להנהיג את הציבור היהודי ובתוכו הציבור הספרדי/מזרחי תוך הפגנת פטרונות כלפיו. גישה זו עומדת ברקע ההיסטורי שעיצב את עולם התורה הספרדי/מזרחי ואף דחפה להקמת ש"ס. למרות שש"ס מסמלת בין היתר התנערות, אם כי חלקית, מפטרונות זו, חלק נכבד מרבני הקהילה המרוקאית שבוי בדימוי של מי שניצל משמד ורואים עצמם אסירי תודה למציליהם הליטאים (טסלר 2003).
בשנת 1947 התחיל לפעול במרוקו "אוצר התורה" ארגון יהודי ספרדי שמרכזו בניו-יורק. הארגון הוקם ע"י שני יהודים ממוצא סורי, יוסף שמאע תושב ירושלים, ויצחק שלום איש עסקים ונדבן שחי בניו יורק. הארגון שם לעצמו למטרה לחזק את הקיום היהודי בארצות המזרח, קיום שנראה מתפורר בלי שאיש יבוא להצילו. מלבד המייסדים נרתמו למשימה נדבנים ואירגונים רבים וביניהם ארגון הג'ויינט. הג'ויינט
נוסד בארה"ב ב-1914 בהנהגתו של פליקס ( Amerucan Jewish Joint Distribution Committee)
ורבורג. הג'ויינט גייס כספים לעזרה ליהודים ניזקקים בכל רחבי העולם, תמך בכל זרמי החינוך היהודי, ותרם לשיקום מוסדות וישיבות לאחר השואה. מבין ארצות צפון אפריקה נבחרה מרוקו כאתר ראוי לתחילת העבודה. בשם "אוצר התורה" יצא למרוקו הרב קלמנובי'ץ (1892-1964), נשיא ישיבת "מיר" בניו-יורק, ממקימי "ועד ההצלה" שהוקם לאחר השואה, ולימים נשיא "אגודת ישראל" העולמית.
ב-1950, שלוש שנים לאחר תחילת פעילותו, למדו במוסדות החינוך של "אוצר התורה" במרוקו כ-4000 תלמידים, בשנה זו החלה גם רשת החינוך של חסידות חב"ד שמרכזה בחצר הרבי מלובאביץ' בניו-יורק, לפעול במרוקו, ובמוסדותיה למדו כ-3000 תלמידים בערים ובכפרים בפנים הארץ. הרבנים הליטאים והרב קלמנובי'ץ פעלו במקביל לחיזוק רשת החינוך "אוצר התורה" ולאיתור התלמידים המוכשרים והעברתם ללימודים בישיבות הליטאיות באירופה ובארה"ב. העברת התלמידים ממרוקו לישיבות באירופה ובארה"ב החלה לגדול משמעותית ב-1947, כשנה לאחר שהרב קלמנובי'ץ ושליחו הרב עבו הגיעו למרוקו. קצב העברת הילדים גבר עם כינון עצמאותה של מרוקו ויציאת היהודי ממנה אחרי 1956. משנת 1947 קלטו הישיבות הליטאיות אלפי בני תורה ממרוקו (לופו 2004).
המטרה הרשמית של פעילות זו הייתה יצירת צוות מורים שינהלו ויפעילו בעתיד את תוכניות הלימודים ומערכת החינוך ב"אוצר התורה", מוסדות שסבלו באופן כרוני ממחסור במורים. היה זה ניסיון הצלה
מכליון רוחני של יהדות מרוקו, ע"י האורתודוכסיה. כיליון רוחני תחת כנפיה של אליאנס, בחסות תנועות השמאל ובהשפעת החינוך בקיבוצים עם העלייה לישראל. ה"הצלה" כפי שהתכוונו אליה הרבנים הייתה הצלה ביותר ממובן אחד, מלבד הצלת יהדות מרוקו הייתה כאן פעולת הצלה לעולם התורה שנחרב, באמצעות הבאת אלפי ילדים ונערים, בני תורה, שימלאו את ישיבות אירופה מחדש. כוונת הרבנים הייתה להכשיר את התלמידים בישיבות להיות "גדולים בתורה" ורק מיעוטם, הפחות מוכשרים מביניהם, נועדו לשוב למרוקו וללמד ברשת "אוצר התורה". תלמידים אלו שחלקם משמש היום כרבנים מרכזיים ומהווה את עמוד השדרה של "עולם התורה" הספרדי/מזרחי חוו את תהליכי החברות שלהם בעולם הישיבות הליטאי, והשקפת עולמם עוצבה בתוך עולמה של הישיבה הליטאית, הרחק מבית הוריהם ובאופן שונה ומנותק ממורשת אבותיהם (לופו 2004).
קשה לעמוד במדויק את מספר התלמידים שיצאו ממרוקו ללימודים בישיבות הליטאיות מתום מלחמת העולם השניה ועד לסוף שנות החמישים. הישיבות לא יצרו רישום מסודר ותלמידים רבים שהתקשו להסתגל לאידיש ולמנטליות השונה, לתנאים הקשים או שלא עמדו בנטל הלימודים, נדדו מישיבה לישיבה, חזרו למרוקו ושבו ללמוד, גם הישיבות עצמן נדדו והחליפו כתובות. (האומדן של דר. לופו הוא כ-4000 תלמידים שלמדו בישיבות ליטאיות במרוקו, אירופה וארה"ב , לופו 2004) לאחר שנות השישים גדשו את הישיבות הליטאיות בעיקר בצרפת עוד אלפי תלמידים. בישיבת אקס לה בן Aix les (Bains ), אחת משתי הישיבות החשובות בצרפת, היוו התלמידים ממרוקו בעשור זה כ-70% מתלמידי הישיבה. ישיבת "אור יוסף" שנוסדה במחנה ברגן בלזן ונדדה בגרמניה ובצרפת עד למקומה הקבוע בפובליענס (Fublaines), מנחילה את זרם המוסר של נוברדהוק. זרם שעוצב ע"פ משנתו של "הסבא מנוברדהוק" הרב יוסף יוזל הורוביץ. בזרם זה דגלו בהסתפקות במועט, התלבשו ברישול ונקטו פעולות קיצוניות ל"תיקון המידות". קהילות שלמות של יוצאי מרוקו התארגנו סביב הישיבות השייכות לזרם זה בצרפת ומאוחר יותר בישראל, והן הממשיכות הבלעדיות של זרם המוסר הנוברדהוקי. תלמידי הישיבות הליטאיות יצרו מעין "פזורה ליטאית" של יוצאי מרוקו, בעיקר בצרפת אך גם בקנדה, םפרד, דרום אמריקה וארה"ב.
גם לישיבות בישראל הגיעו תלמידים ממרוקו, חלקם דרך ישיבות באירופה ובארה"ב ומרביתם מקרב עולי צפון אפריקה. "חבר הפעילים-המחנה התורתי" החל לפעול בקרב העולים בכדי להוציא תלמידים אל הישיבות, למרות שמספרם של היוצאים ללימודים בישיבות היה קטן, הרי לפעולת "חבר הפעילים" היתה השפעה מכרעת על עיצוב החברה החרדית בשנות השבעים והשמונים. אותם צעירים, יוצאי מרוקו, אשר נמשכו אל מוסדות החרדים הפכו לגרעין שסביבו התלכדה מנהיגות הקהילה הספרדית חרדית.
בוגרי הישיבות הליטאיות אימצו ועיצבו לעצמם סגנונות מעורבים, אחדים בזמן הלימודים, ורובם בתקופת הבגרות, חלקם אימצו את אורח החיים הליטאי, אחרים שלבו בין הזרם שבו למדו לבין מסורות מבית אבא, אחדים שבו לשורשים באופן למדני. רבנים שלמדו בישיבות באירופה ספגו את הלימוד
הליטאי אך לא ויתרו על מורשת יהודי צפון אפריקה, רבנים אלו קרובים יותר מבחינה פוליטית ל"דגל התורה",מפלגתו הליטאית, אשכנזית של הרב ש"ך. בקרב תלמידי הישיבות הליטאיות בארץ לא נשמר חיבור למסורת המרוקאית. רבנים שלמדו במוסדות אלו קרובים בדעותיהם יותר לש"ס, הם מהווים את שדרתה של ש"ס. רבנים אלו ויתרו על מורשת הקהילות הצפון אפריקניות והם מזהים עצמם עם מפעלו ההלכתי של הרב יוסף. הזהות העדתית שלהם אינה פרטיקולארית והם שהרימו את דגל הקיפוח של בני עדות המזרח. דור זה צמח בארץ בשנות השישים והשבעים ומאבקם הפוליטי אחוז בתחושות הקיפוח של המזרחיים יותר מאשר הרצון לחזור לשורשים, אל עולמה של הקהילה המסורתית בין חומות המלאח (תחום מגורי היהודים, ה"גטו" היהודי בערי מרוקו), עולם שלדידם אינו קיים (טסלר 2003, לופו 2004).
האברכים הפעילים של ש"ס מחפשים עוגן תרבותי וחברתי בעולם שהם מנוכרים לו. שורשי ה"השתכנזות" היסטוריים והתהליך נובע מעצם הבחירה של מגזר זה בלימודי קודש בלבד. בחירה זו מרחיקה אותם ממקורות תרבותיים אחרים בכלל זה מעברם, ומשאירה אותם בעולם ששולטות בו האסכולה הליטאית והתרבות החרדית--אשכנזית. עולם הישיבות במדינת ישראל הולך ומתעצם ומהווה את הליבה של החברה החרדית. שיטת הלימוד הליטאית היא ההגמונית גם בישיבות הספרדיות וברבות מהישיבות החסידיות. זהו לימוד פרטני ומעמיק, עיוני ומופשט ואינו מכוון למטרה תכליתית לעומתה שיטת הלימוד הספרדית, התכליתית יותר, שמטרתה להגיע למסקנה הלכתית. מטרתו של הלימוד הליטאי, הצמחת "גדולי תורה" שיהיו ראשי ישיבות ובעלי תפקידים ויקרינו על הקהילה (דשן 1989).
בישראל הוקמו מחדש ישיבות הנושאות שמות "מיתיים" של ישיבות מפורסמות שנכחדו בשואה, כמו "פוביניץ", "מיר", "סלובודקה" ישיבות אלו התארגנו סביב רבנים או אברכים ששרדו את תופת מלחמת העולם השניה והגיעו ארצה. תנועת החזרה לישיבות שעמדה במרכז תהליך שיקום היהדות החרדית שחרבה, אין פרושה חזרה לחיים בשטייטל או במלאח, חיים אלו אינם קיימים עוד, פרושה יצירת אידיאל חלופי נגדי לסביבה החילונית ציונית בה הם חיים. גל החזרה לישיבות שגדל והתעצם הפך את החברה החרדית ל"חברת הלומדים", מושג שטבע הסוציולוג פרופסור מנחם פרידמן (פרידמן מנחם, 1991). במזרח אירופה הבריחה מהישיבות ביטאה מרד נעורים, במדינת ישראל מסמלת "החזרה לישיבות" , במידה רבה, מרד נגד דור ההורים וניסיונם להשתלב באורח החיים הזעיר בורגני של בחברה הישראלית.
מסלול הלימודים החרדי בנוי רצף של מוסדות אותם עובר החניך: "ישיבות קטנות" מיועדות לבני 13-17 ומהוות שלב מעבר מהחדר או תלמוד תורה ל"ישיבות גדלות" בהן לומדים בני 18 עד לנישואיהם ואח"כ ממשיכים ללמוד ב"כולל אברכים". את הישיבות בארץ ניתן לחלק למספר קטגוריות ע"פ תקופת יסודן.
1.	הישיבות הוותיקות-נוסדו במאה ה-19, אלו ישיבות של הישוב הישן, האוכלוסייה היהודית שהתגוררה בארץ ישראל במאות השנים שקדמו לעליות הראשונות של סוף המאה ה-19. אנשי הישוב הישן ראו
בישיבה בארץ ישראל ערך דתי-רוחני לעם היהודי. הם הישן עסקו בלימוד תורה ודרשו מיהודי הגולה לקיימם כלכלית.
2.	בין מלחמות העולם- ישיבות שלמות על תלמידיהן ורבניהן עקרו מאירופה לארץ ישראל. "סלובודק" בחברון, "לומז'ה" בפתח תקווה, "בית יוסף" ו"נוברדהוק" בבני ברק ובתל אביב. ישיבות אחרות נוסדו ע"י זרמים שונים ביניהם הישיבה הציונית של הרב קוק "מרכז הרב", "שפת אמת" של חסידות גור, "קול תורה" של יוצאי גרמניה. ב-1921 מוקמת בירושלים ישיבת "פורת יוסף" ע"י יוצאי חלב ובגדד. בעקבות קשיים כלכלים ושינויים חברתיים, ובעידוד הרבנים החרדים מפני תהליכי חילון שעוברת העדה, נשלחות לירושלים משפחות אדוקות להקמת ישיבה וסביבה קהילה אדוקה מקרב קהילת יהודי בעיראק.
3.	אחרי השואה ועם קום המדינה-נוסדו ישיבות שנשאו שמות של ישיבות שחרבו והתארגנו סביב תלמידים ורבנים ששרדו: "פוביניץ", "מיר", "סלובודקה".
4.	70-1950 שנים אלו מאופיינות בהתגבשות של מובלעות חרדיות אשכנזיות ומזרחיות במדינת ישראל. ישיבות מזרחיות מוקמות לצד האשכנזיות ותלמידים בני עדות המזרח לומדים בישיבות נפרדות. באותן שנים מוקמת רשת חינוך חרדית מזרחית לנערות, ה"מייצרת" כלות מזרחיות, בעלות חינוך חרדי לאברכים. גיבוש מוסדות החינוך החרדיים המזרחיים לשני המינים מאפשר יצירת תאים משפחתיים המזוהים עם הזרם החדש ויצירתה של קהילה.
5.	אחרי שנות השבעים-נוסדו מאות ישיבות חרדיות חדשות, ביניהן רבות הקרויות ספרדיות, המיועדות לתלמידים ממוצא ספרדי ו/או ראש הישיבה ספרדי. בעוד שבשנות החמישים נשענו הישיבות בעיקר על מגביות שנאספו בקרב יהודי התפוצות, הרי עם הצטרפותה של "אגודת ישראל" לקואליציה ב-1977, ותפיסתן של עמדות מפתח (ראשות ועדת הכספים, ועדת העבודה והרווחה) היה בידה הכוח להשפיע על מימון מוסדות קיימים ויצירתם של חדשים.
חסרונם המוחלט של לימודי חול בישיבות סתם את האפשרות בפני הצעיר החרדי להשתלב בחיי המעשה והוא הפך לתלוי באופן מוחלט בישיבה ובהוריו. הדאגה לקיומה של חברת הלומדים הנחתה את דרכה של אגודת ישראל אל הקואליציה של מנחם בגין ב-1977. אחת הסיבות לשינוי בדרכה של אגודת ישראל הוא הצורך להגדיל את התקציבים לישיבות ההולכות וגדלות. המזרחים שלא היו מיוצגים במוסדות המפלגה היו לנפגעים העקרים מחלוקת השלל בין חסידים לליטאים. החרדיות המזרחית שנדחקה מתוך מרכזי הכוח הליטאים עברה למרכז החברה המזרחית שנמצאה במהלכם של תהליכי חילון אינטנסיביים.
האליטות המזרחיות המסורתיות העוברות התחרדות ע"פ המודל האשכנזי, בהשפעת המוסדות הליטאים, חוזרות אל הפריפריה. חזרתן של אליטות אלו אל הפריפריה מציבה אותן במרכז הבמה. בקהילות הפריפריאליות אין מתחרים רבים על עמדת האליטה, מי שעבר תהליך של מוביליות חברתית עזב לרוב את הפריפריה ובמקום נשארה מנהיגות עממית ובלתי מהוקצעת. בשנות השבעים צוברות האליטות המזרחיות החרדיות כוח ומוכנות להתארגן כמפלגה (פלד, 2001).
דרכם של המזרחים אל זרועותיה של "אגודת ישראל" חוצה את מסלול המכשולים של תהליכי עיצוב הזהות היהודית/ישראלית במהלך המאה ה-20. "אגודת ישראל" האשכנזית, האנטי ציונית היא לכאורה הבחירה הפחות טבעית מבחינת יוצאי עדות המזרח בשנותיה הראשונות של המדינה כמפלגה מייצגת.
המגע הראשון בין היהדות החרדית לעולים מזרחיים, לאחר קום המדינה, נוצר בעקבות המשבר בחינוך הדתי. צעירי "חבר הפעילים-המחנה התורני" הגיעו למחנות העולים בכדי למשוך צעירים לבתי הספר הדתיים. בוגרי בתי ספר אלו פנו להמשך לימודים בישיבות והשתלבו בחברת הלומדים, החרדית, האשכנזית. עם התרחבות הדרישה לחינוך דתי בקרב העולים הקים החינוך העצמאי, זרם החינוך החרדי (שאינו ממלכתי או ממלכתי-דתי) בתי ספר וישיבות קטנות עבור הציבור המזרחי. יצירתו של זרם חינוך עצמאי מזרחי תהווה ציון לראשיתה של בדלנות ולראשיתו של חיכוך על רקע של הפליה ואי שוויון.
לגידול במספר מוסדות הדת הספרדיים ובמספר הלומדים המזרחיים היו השלכות קונפליקטואליות על הממסד של אגודת ישראל. מצד אחד שירת הגידול את הדרישה להגדלת תקציבים אולם, מאידך, המנהיגות העבירה רק חלק מזערי מהתקציב למוסדות מזרחיים וסירבה להעניק ייצוג למנהיגים מזרחיים. בתוך הממסד החרדי לא היה למזרחים כמעט ייצוג. אף לא רב אחד ישב במועצת גדולי התורה של "אגודת ישראל"(להוציא אפיזודה קצרה של הרבנים יוסף ועטיה). הקיפוח בייצוג הביא לקיפוח בחלוקת התקציבים שהייתה נהוגה על פי שיטת החצר. מוסדות מקורבים קבלו יותר והמוסדות המזרחיים, מרוחקים ממוקדי הכוח, קיבלו מעט.
ישיבת פורת יוסף, הישיבה הגדולה היחידה במתכונת ספרדית, שהחלה לגדול בשנות השישים לא יכלה להכיל את הביקוש של כל החפצים בלימודי המשך. בוגרי הישיבות הקטנות פנו להמשיך את לימודיהם בישיבות אשכנזיות. שיטת הלימוד ה"ליטאית" היא הדומיננטית בישיבות האשכנזיות ובספרדיות. השיטה הליטאית גורסת לימוד עיוני ומופשט בתלמוד ומפרשיו. לעומתה, שיטת הלימוד הספרדית תכליתית ומטרתה להגיע למסקנה הלכתית. בעוד הישיבות החסידיות ייצגו מסורת פרטיקולרית וחייבו נטישה של הזהות המזרחית הרי הישיבות הליטאיות היו סובלניות יותר קרובות יותר ומוכרות למזרחיים (הלטאים היו מעורבים ביצירת הזהות החרדית מזרחית עוד בקרב הקהילות במרוקו). התוצאה הייתה הזדהות מלאה של חברת הלומדים החרדית-מזרחית עם חברת הלומדים החרדית-ליטאית. זהות זו החלה באימוץ סמנים חיצוניים, קבלת הרבנים הליטאים כמקור הסמכות האחרון, ואימוץ השקפת עולם חרדית על כל המשתמע ממנה.
כבר ב-1912 עם בואו של הרב הלפרין למרוקו, ראו בו הרבנים המקומיים מושיע ואף אימצו את שיטות הלימוד הליטאיות שהביא עמו. התחושה הכללית הייתה של רפיסות וחוסר יכולת של הרבנים המקומיים, העסקנים, המורים להתמודד עם נטל המעשה. ואולם לצד ההערצה לאשכנזים הופיעה גם התמרמרות של גורמים מקומיים כנגד ההשתלטות האשכנזית על מוקדי הכוח וניהול התקציבים.
התלמידים שנקלטו במוסדות הליטאים סבלו פעמים רבות מאפליה (נחיתות בנישואין, בהעדפה מקצועית ודחייה חברתית, הקיימות עד היום) ומצוקה (קושי בלימוד האידיש, מסורות הלימוד ותנאים פיסיים קשים). המכתבים שהגיעו מהתלמידים למרוקו עוררו תסיסה בקרב ההורים ונוצר חוסר אמון בישיבות האשכנזיות בחו"ל. המתח בין אשכנזים לספרדים התפתח בעולמם של לומדי התורה מאז גיוסם של תלמידי מרוקו לישיבות הליטאיות לאחר השואה. "עליונותם" של האשכנזים הורגשה באופו מוחלט בתחום הלימודים וגלשה, בישיבות רבות, לתחום החברתי והיוותה (ועדין מהווה) אצל חלק מהתלמידים מקור לתחושת קיפוח ואפליה. חלוקת התלמידים בין הזרמים והישיבות הייתה מקרית, ורבים נשרו עקב קשיים פיסיים ורבים עוד יותר עקב קשיים פסיכולוגיים ומנטאליים.
גם בישיבות האשכנזיות בארץ סבלו התלמידים המזרחים מאפליה ונאלצו לסגל לעצמם דפוסי חיים אשכנזיים: לבוש, שפה, מזון, מסורות לימוד. מזרחיים שלמדו בישיבות ליטאיות למדו יידיש ואמצו סגנון לבוש ליטאי. אחוז הקבלה שלהם למוסדות יוקרתיים היה נמוך. במוסדות לבנות נשלחו המזרחיות להכשרה מקצועית ואשכנזיות להכשרה עיונית. מורים אשכנזים הועדפו על פני מזרחיים. נשואי תערובת בין עדתיים נחשבו נחותים. מקורות הלימוד בישיבות התייחסו רק לרבנים אשכנזים. פסיקות הלכתיות בנוסח אשכנז הועדפו ע"פ פסיקות בנוסח ספרד (לופו 2003).
מזרחיים בוגרי ישיבות ליטאיות בארץ ובעולם החלו לבלוט כבר בשנות ה-70, עם יצירתה של עילית רבנית מזרחית בוגרת ישיבות ליטאיות שהחלה להשתלב במוקדי הכוח של החברה הדתית ( ראשי ישיבות, כוללים, רבנים). עילית זו חסתה תחת הזרם הליטאי ופטרונם היה הרב ש"ך. המסגרת הפוליטית, על כן, אליה גויסו הייתה המסגרת של אגודת ישראל. הפטרונות האשכנזית של הממסד החרדי, שהייתה ברורה משנות ה-60, לוותה בהפגנת עליונות אשכנזית על התרבות וחיי הרוח המזרחיים ואפליה פיזית בייצוג ובחלוקת התקציבים למוסדות מזרחיים. התנאים שהחלו להתגבש עוד קדם הבשילו לקראת 1984. ריק במוסדות מסורתיים ומנהיגות דתית רשמית, מתח ארגוני ואפליה בתוך הממסד החרדי כל אלה הכינו את הקרקע לצמיחתה של ש"ס.
תמונה מס. 10
כ- 20/20 ס"מ
רפרודוקציה על גבי בד - גבר צעיר, פניו מעוטרות בזקן ארוך בצבע חום (יהודי, חרדי?), מגבעת שחורה לראשו, לבוש מעיל שחור ומתחתיו חולצה לבנה (חרדי) , מחזיק בזרועותיו ילד (האם הוא אביו? אחיו?).
הילד לובש חולצה לבנה (חגיגית) ועל ראשו כיפה. הוא מחזיק נר (מברך?). על שולחן מכוסה מפה מולם עומדת מנורת כנים, עשויה מתכת כסופה ובה שלושה נרות חלב לבנים דולקים (נר שלישי של חנוכה?).
במישור התמונה הקדמי , מביטה על הנעשה מלמטה עומדת ילדה קטנה לבושה חולצה לבנה ו"סראפאן" אדמדם (היא מתבוננת במברכים, מוקסמת מהנעשה?).
בחלקו החיצוני, הגלוי לעין של הטקסט מוצגת עמדת הכותב. אולם, בכדי להבין טקסט לא די בכך. קריאה של טקסט היא מהלך רב-משמעי. אם ננסה להבין את ההנחות שלו ואת טיעוניו, את הערכים שלו ואת כלליו, המסקנות, הטעמים נגלה כי הבנה תלויה לא רק בהבנת החלק הגלוי אלא בפיצוח החלק הנסתר.
נקודת המבט של הקורא לעולם תהיה חיצונית, לעולם יישאר הקורא מחוץ לטקסט ובכל זאת כקורא יהיה תמיד בתוכו. קריאה לעולם תהייה פרשנית וככזו תלויה בעמדתו של הקורא. בכדי לקרוא את חלקיו הנסתרים של הטקסט על הקורא לחצות את סיפו (של הטקסט), יהיה על הקורא לנסות ולהבין את חלקיו הסמויים של הכתוב. בכדי לעשות זאת יהיה עליו לקרוא את הטקסט כחלק מהמרחב אליו הוא נכתב, לקשור אותו לטקסטים אחרים, לפענח את מושגי היסוד אפילו אין הם מושגיו.
אני קורא/כותב ארכיטקטורה, מחפש אחר סימני דרך, סימני קריאה. מחפש את הקצוות הפרומים, אחריהם אני עוקב. מנסה לקרוא את מפעל הבניה של ש"ס בתוך המרחב שלתוכו הוא נבנה/נכתב. לקורא את הטקסט שלי אני מציע סימני דרך, סימנים של קריאה, קצוות של חוטים גלויים אחריהם יוכל לעקוב,.סימנים של סימנים (טקסטים) אחרים נוכחים בתוכי ולפיכך בתוך שאני כותב, הצצות אלי, אל נקודות המבט שלי, אל תוכי. ובכל זאת רבים מהקצוות יישארו סמויים ועליך לנסות לפרשם, אם תרצי/ה, כי כמו כל שאר הסיפורים, או ההיסטוריות גם הסיפור שלי כולו בעצם פרי דמיוני. בכוחי אני בונה את גבולותיו ומכריז
עליו, שלי.
חזיתו של בית החולים וולפסון בחולון, עשויה תאים תאים של בטון גלוי. כמו הצהרת כוח של מודרניזם מפגינה החזית את נפלאות השעתוק. מבנה הבטון שנקרא על שמו של הנדבן היהודי, החליף את המבנים המנדטוריים והצריפים הארעיים של בית החולים דונולו הרופא ביפו. בעשרים וחמישה בפברואר אלף תשע מאות תשעים ושבע, בן שבעים וארבע, במחלקה פנימית א. בבית החולים וולפסון בחולון, נפטר אבא. טמנו אותו בבית הקברות בחולון וחזרנו לביתה של אימא לשבת שבעה.
אבא נפטר בעשרים וחמישה בפברואר אלף תשע מאות תשעים ושבע, בן שבעים וארבע, במחלקה פנימית א. בבית החולים וולפסון בחולון. לשבעה של אבא הגיע מידי יום עדנה. עדנה שלדירתה השכורה ברחוב חיסין עברתי רק חודשיים קודם לכן, עדנה שפגשה בו פעמיים ולא החליפה עמו אלא מילים ספורות של נימוסין, זרה בתוך המירקם הנשי, הצפוף שהקיף את אימה . עדנה למדה את מנהגי האבלות המשפחתיים תוך כדי ניסיון לסמן גבולות בתוך הרצף של צלילים, להפריד אותם לשמות, ולהצמיד את השמות לפנים המחייכות, לשפתון, לאיפור הכבד ולתסרוקות עשויות. ראשונות בהיררכיה המטריאכלית היו הדודות: הדודה הגדולה והדודה הקטנה, איבגניה-רופאת שיניים, ומולי-ששישה חודשים אח״כ נרצחה במעבר תת-קרקעי, ע״י תחנת הרכבת של פראג, אחיותיה של אימא. מיד אחריהן בסדר אקראי, החברות: לילי-עשן סיגריות חרש קמטים של אפר בפניה, ליזה, ששנים של מלחמה בעודף משקל וקיצור כיבה אחד הותירו אותה שמנה כשהיתה, שורה, לינה, לנה, סבייטה, לורה היפה -חברתה היחידה של אמא בשיכון בבת-ים, רוזה הגניקולוגית, פרידה ז י ריקר.
ריחות של בושם נשים התערבבו בריח של בשר צלוי, עוגות בקופסאות של פלסטיק אטומות, וסירים של מרק, וברעש הגדול שהקימו הנשים.
בתום השבעה חזרנו לדירה השכורה ברחוב חיסין, ע״י הבימה והיכל התרבות, בין דיזינגוף, שדרות ח״ן ורחוב קינג גיורגי. בפניה של עדנה השתקפו הבית, הדודות, החברות, מגשי המזון והקולות. הדפוסים הקבועים שידעתי התפרקו מול המבט שלא ידע לזהותם. הטקסט שקראתי שוב ושוב, וכתבתי, וכתבתי מחדש, עד שבשנתי השלושים יצר רושם של בהירות, גילה שוליים רחבים של אי התאמה.
המושג "זהות" הולך ותופס בעשורים האחרונים מקום מרכזי בלימודי התרבות. מושג ה"זהות" טורף את קטגוריות הדיון המסורתיות בפרקטיקה האקדמית, ובמחשבה הפוליטית. שיח הזהויות מאתגר את סמני הגבול החברתיים ומארגן אותם מחדש במונחים של זמן ומרחב. שיח הזהויות מייצר קטגוריות של הם ואנחנו על בסיס של שונות לאומית, אתנית, מגדרית. השימוש במושג זהות מאפשר לדבר מחדש על היסטוריה וזיכרון. (שנהב, 2005)
תהליכי כינון הזהות של מדינת הלאום המודרנית כורכים זה בזה תהליכי איחוד והפרדה. תהליכים אלו מותירים את עקבותיהם, עקבות של האלימות במרחב. אלימות זו הכרחית ליצירתו של קו גבול מובהק התוחם את הזהות המתגבשת ומפריד אותה מהרצף הנזיל של הסיפורים וההיסטוריות. סימונו של גבול זה הכרחי לתהליכי בניין האומה והמדינה. התווית קווי הגבול של הזהות המאוחדת יוצרים מדרג של קטגוריות חברתיות, בתוכן קטגוריות אתניות ומפרידים אותן מהאחר, אותו אחר שנמצא מעברו השני של קו הגבול.
יצירתה של "הקהילה המדומיינת" הציונית, ותהליך כינונה של מדינת ישראל כמדינת לאום מודרני, שירתה ועדיין משרתת אינטרסים פרטיקולריים של קבוצות דומיננטיות. האתוס הציוני שהתבסס על דחיקתם של הבדלים והציג את מדינת הלאום היהודי כביטוי של קידמה, הותנה בהגדרתם של יסודות לא מתקדמים וארעיים בחברה: מסורתיות, גלותיות, מזרחיות. המזרחיות על ביטוייה הפוליטיים, ולענייננו ש"ס, היא תוצר מובהק של תהליכים אלו. משמעות האתניות בישראל מובנית ע"י עצם התווית קווי היסוד של הרעיון הציוני. הקטגוריה "מזרחיים" אינה קטגוריה תרבותית אלא, כלי סימלי באמצעותו מוסברים הבדלים תרבותיים שבכוחם להסוות אי שוויון חברתי וכלכלי.
שדות השיח האקדמיים, הבירוקרטיים כמו השיח התרבותי החל מראשיתו של הפרוייקט הציוני, מכוננים את המזרחי כאובייקט ומבנים את דרכי השימוש וההפעלה שלו. ייצוגם וכינונם של המזרחיים כקטגוריה נע על פני הרצף שבין הגדרתם כ"בעיה" לבין הצגתם כ"קרבן". "מסורתיותו" של המזרחי מהווה "בעיה" במסגרת חברתית השואפת להגדיר את עצמה ע"י סל המושגים המסומן - מערב. כ"קרבן" מיוצג המזרחי כחריג, כגורם פסיבי, אשר אינו מסוגל להשתתף ביצירת נסיבות חייו.
השינויים במערכת היחסים בין הפרויקט הציוני והתופעה האתנית מבוססים על שינויים בעצם הגדרת התופעה. הגישה הרווחת בשנותיה הראשונות של המדינה הייתה הגישה האידיאליסטית. הגישה
האידיאליסטית/מהותנית מעניקה קדימות תיאורטית ליסודות תרבותיים אידיאולוגיים. האתניות, ע"פ גישה זו נתפסת כתופעה תרבותית ולא פוליטית ובמקרה של המזרחים בישראל, האתניות נתפסת כדפוס פעולה לא רציונאלי שיובא ע"י המזרחים אל השיח הפוליטי הישראלי (סבירסקי 1993). ע"פ הגישה האידיאליסטית ניתן להגדיר קבוצות חברתיות באמצעות קביעת מאפיינים תרבותיים-תודעתיים. ניתן לזהות מאפיינים אלו במנותק מההקשר החברתי הכולל, והם מסבירים את התנהגותם ומעמדם של פרטי הקבוצה האתנית בחברה. הגישה האידיאליסטית רואה את האתניות כתופעה חיצונית לזירה הפוליטית.
מנגנון קיבוע המזרחיות כקטגוריה מהותנית מוגמרת, ועם זאת מוכפפת בו-בזמן לאידיאולוגית כור ההיתוך, בא לידי ביטוי גם בטכנולוגיית ייצור הידע האקדמי. במחקר הסוציולוגי של הריבוד החברתי, הטיפול ב"סוגיה העדתית" מניח את המזרחיות כקטגוריה א-היסטורית, נעולה ומובנת מאליה ובכך הוא חוסם את אפשרות ייצוגן של זהויות אתניות היברידיות, חצויות וממוקפות. (הפורום ללימודי חברה ותרבות 2002)
כינונה של המזרחיות כקטגוריה מהותנית, התרחשה מלכתחילה בתוך הפרויקט הגדול של יצירת העם היהודי כקהילה לאומית מהותנית בישראל. הפרויקט הציוני ידע לעשות שימוש כפול ב"מזרחיות", מחד אפשרה ה"מזרחיות" יצירת רצף לאומי על פני מרחב וזמן, לשם לגיטימציה לתביעות העם היהודי ליצירת בית לאומי בארץ ישראל. בשנותיה הראשונות של המדינה, הולאמה ה"מזרחיות" לטובת כינון הסובייקט הלאומי האוניברסאלי. השיח ההיסטוריוגרפי הטמיע את היהודים שהיגרו מארצות האיסלאם והמזרח התיכון אל תוך האתוס הציוני. "זיקתם המשיחית" של קהילות אלו לארץ ישראל מגויסת להדגשת קדמותו של העם היהודי במזרח התיכון ורציפותו ההיסטורית של העם היהודי באיזור. (שנהב 2002) שורשיה של פרקטיקת הייצוג שכוננה את יהודי ארצות ערב כ"יהודים אקזוטיים" בראשית ימי הציונות. כאילוסטרציה של רעיון השיבה מייצגים היהודים המזרחיים במראה, בלבוש, באורחות החיים ודפוסי המגורים, את "היהודי התנ"כי". למרות שהשיח הציוני ידע "להלאים" את המזרחיות לצרכיו ולהטמיע אותה בתוך השיח הלאומי, מייצגת המזרחיות את צידו המודחק, הקמאי של הסובייקט הציוני. ייצוג ה"מזרחיות" כישות בעלת תכונות פרמורדיאליות של מסורת, שבטיות ומנהגים עממיים, הכרחית לבניית הדימוי העצמי של הקבוצה הדומיננטית כהיפוך, אוניברסלית, פתוחה, מתקדמת.
תפיסת המזרחיות כתופעה מהותנית הנמצאת בתהליך של שינוי בכיוון של מודרניזציה, זכתה לייצוג ישיר בז'אנר הקולנועי המוכר כסרטי "בורקס", בשנות השישים המאוחרות. הקולנוע מניצניה הראשונים של המהפכה הטכנולוגית, ועל כן מייצוגיה המשמעותיים של המודרנה משקף את האופן שבו נתפסת המזרחיות בתוך המקום הישראלי המערבי/מודרני ואת ה"פתרונות" שמציע מקום זה לבעיה. בסרטים כמו סלאח שבתי ופורטונה, מוצג דור ההורים כבלתי יצרני וככזה שאינו מבין את התהליך הדמוקרטי. דור הבנים המתרחק מדרכיהם המיושנות של הוריו ומבכר להצטרף אל המקום החדש. גיוס לצבא, לימודים אקדמאיים, משרה ציבורית יהיו מנגנונים שכיחים של מוביליות חברתית, שיבואו לידי ביטוי בשינויים
בשפה, לבוש, שפת גוף, מקום מגורים והמופע החיצוני שלו. פעמים רבות, ההצטרפות ממומשת ע"י נישואין עם בני ובנות המקום. החתונה ה"בין-עדתית" היא פתרון סימבולי להשתלבות והומוגניזציה. (הפורום ללימודי חברה ותרבות 2002)
תפיסת המזרחיות כבעיה מחייבת התגייסות לאומית למציאת פתרון. המדע המודרני, המערבי, כמו הטכנולוגיה, ממכונני המודרנה ומייצוגיה המובהקים מגויס למשימה. המחקר האנתרופולוגי של שנות החמישים מתמקד במזרחי כ"בעיה". המחקר באותן שנים הוא בעל אופי יישומי והיה כלי דיווח באמצעותו למדו המוסדות על ה"בעיות" ועיצבו דרכים לפתרונן בהליך של עיצוב מדיניות ציבורית, תוך קליטת גלי העלייה (1979 Weingrod). האסכולה התפקודית - מבנית הגדירה אתניות במונחים של פער תרבותי בין הקבוצה המהותנית האתנית-העדה, לבין החברה. התמורה בתודעתה של הקבוצה האתנית נתפסה כהכרחית, ולמדינה ניתן תפקיד מרכזי, כסוכן של מודרניזציה לקראת השינוי התודעתי הזה. בכתיבה האנתרופולוגית של שנות השישים והשבעים, מופיע המזרחי כ"אחר" של המרכז הישראלי. מושבי עולים, עיירות פיתוח, כמו גם שכונות עולים בערים הגדולות, הפכו אתר מחקר אתנוגרפי עשיר.
הבחירה של המחקר האקדמי באתרים של אוכלוסיות שוליות ובנושאים כמו אלימות, פוליטיקה מקומית ודתיות, חיזקו את התפיסה המודרניסטית השלטת, שמיקמה וקבעה את המזרחי בקוטב ה"מסורתי" על הציר האבולוציוני של מסורתיות-מודרניות. מחקרים אנתרופולוגיים אלו מוציאים את המדינה ממסגרת הניתוח ומסיטים את הדיון משאלות אודות האופנים השונים בהם מכונן אי-שוויון כלכלי, חברתי ופוליטי בין קבוצות יהודיות. (הפורום ללימודי חברה ותרבות 2002)
בשל יהדותו היה ה"אחר" המזרחי, שלא כ"אחר" הערבי, ל"אחר" קרוב. קרבה וריחוק אלו איימו וממשיכים לאיים על הקולקטיב ההגמוני היהודי, ומאידך מאפשרים את הגדרתו. במובן זה הפך המזרחי סמן גבול של החברה הישראלית, הן סימבולית והן במיקומו במרחב הגיאוגרפי בסמוך לגבולות המדינה המתהווים.
עד שנות ה-70 דחו הגישות הרווחות את האתניות (ובתוכה גם האתניות המזרחיות) כגורם משמעותי ויציב בחברה ובתרבות הישראלית. קיומה של "פוליטיקה של אתניות" כערוץ של שיתוף העולים במרחב הפוליטי הישראלי נדחתה. האתניות שנתפשה כשבטית, עממית, מסורתית, א-רציונאלית לא יכלה להוות בסיס לפעולה פוליטית, רציונאלית. גישות אלו לא השכילו להמשיג את האתניות כמשאב פוליטי, על אף היותה ערוץ יחיד הפתוח בפני קבוצות חלשות להשתתפות פוליטית מהותית (לוי ואמריך 2001).
מחאת "הפנתרים השחורים" ב-1971, מלחמת יום הכיפורים (1973) וה"מהפך", עלייתו של הליכוד לשלטון לקראת סופו של העשור (1977), סימנו את החלשות האידיאולוגיה של בניין המדינה הציונית-סוציאליסטית, את מגבלותיה של האסכולה התפקודית מבנית והיווצרותה של גישה ביקורתית. המדינה
החלה להיתפש כאחת הזירות שבהן משתקפים יחסי העצמה בחברה. אם זאת לא זוהה פוטנציאל חתרני בהתגבשותן של זהויות אתניות. הגישה הביקורתית המשיגה את האתניות כתופעה מודרנית, כמופע של אינטרסים בהקשרים של יחסי עצמה. בכך ערערה הגישה הביקורתית על מעמדה של האידיאולוגיה ההגמונית ואף רמזה על אופציה חלופית להדמות תרבותית. (רם 1993)
הגישה הביקורתית מסבירה את מעמדן החברתי של הקבוצות האתניות, כתוצאה של ניגודי אינטרסים הקיימים בחברה. ההתמקדות התיאורטית בהקשר החברתי הכולל, אפשרה את דחיית התפיסה המהותנית של האתניות, והיתה לבסיס המשגתה של האתניות כקטגוריה פוליטית ביסודה. הביטויים התרבותיים של האתניות נתפשים ע"י הגישה הביקורתית כפרקטיקות הניתנות להסבר על בסיס אינטרסים מעמדיים בחברה. התובנה כי ה"מזרחיות" היא "עדתיות מתהווה" ולא הגדרה מהותנית, מאפשרת להבין את האופן שבו דיסציפלינות שונות ממדרות, כל אחת בתחומה, את הידע אודות "האוביקט העדתי". אבל, גם גישה זו לא ראתה באתניות גורם סיבתי, העומד ביסודה של הפעולה הפוליטית. האתניות נתפשה כתופעת לוואי שיובאה אל הזירה הפוליטית בכדי לשרת מניעים אחרים, כלכלים, חברתיים.
בשנות ה-80 בלטו שתי עמדות תיאורטיות במסגרת הגישה הביקורתית, גישת התלות והגישה הפלורליסטית. גישת התלות הסבירה/תלתה את הופעתה של האתניות במצבם המעמדי של המזרחים אך, לא השכילה להסביר את העבדה שההתארגנות המזרחית המשמעותית לבשה גוון חרדי. הגישה הפלורליסטית ראתה בקונפליקט ופלורליזם מרכיבי יסוד בחברה הישראלית, אולם, ראתה בשסעים האתני והדתי קונפליקטים מובחנים המובילים לכיווני פעולה פוליטית שונים. שתי הגישות נותרו מחויבות לתפישת האתניות כבעיה אם כשסע החופף את זה המעמדי, ואם כשסע המונע פתרון קונפליקטים אחרים. (לוי ואמריך 2001)
מודל המייצג תלות בין מצב מעמדי להתארגנות פוליטית בעזרתו ניתן להבין את הענות המזרחים לדגם של מפלגה המבוססת על מכנה משותף מזרחי חרדי, הוא המודל של "חלוקת עבודה תרבותית" של מיכאל הכטר. המודל מניח קיומה של מערכת ריבודית שבמסגרתה קבוצות חברתיות, המזוהות ע"פ הבדלים תרבותיים, ממוקמות באופן מובחן במערך התעסוקה. קיומו של קולוניאליזם פנימי בחברה הישראלית, ומיקומם הפריפריאלי למחצה של המזרחים בחלוקת העבודה בישראל, מסבירים את הצלחתה של הפוליטיקה של האתניות" בקרב קהל הבוחרים, ואת עלייתה של ש"ס.
המודל של חלוקת עבודה תרבותית מניח את קיומה של מערכת ריבודית, שבמסגרתה קבוצות חברתיות, המזוהות על פי ההבדלים התרבותיים שביניהן וממוקמות באופן מובחן הן מבחינת ריכוזן במקצועות מסוימים (סגמנטציה) והן מבחינת ריכוזן בשלבים תחתונים/עליונים של סולם העיסוקים (היררכיה). מיקומם של רוב המזרחים בשוק העבודה הישראלי, הוא בין האשכנזים המועסקים במשרות יוקרתיות ובעלות הכנסה גבוהה, לבין הפלשתינאים (אזרחים ולא אזרחים) המועסקים במשרות בעלות הכנסה
נמוכה . טענתו העיקרית של המודל היא שמיקומה של קבוצה במערך העבודה התרבותי אינו נקבע ע"פ מאפייניה התרבותיים, אלא ע"פ העיתוי והנסיבות של המפגש עם תהליך התיעוש. ככל שחלוקת העבודה תרבותית בולטת יותר, כן תגדל נטייתה של הסולידריות האתנית לגבור על סוגי סולידריות אחרים וזאת משתי סיבות:
א.דרגת הקשיחות של חלוקת העבודה התרבותית קובעת את המידה שבה יבואו חברי הקבוצה במגע עם קבוצות אחרות.
ב.כתגובה לאידיאולוגיה המייחסת עליונות תרבותית לקבוצות הדומיננטיות יכולה הדגשת זהותן התרבותית של הקבוצות בתחתית הסולם להוות אידיאולוגית נגד לתיוגן כנחותות.
במקרה של המזרחיים בישראל הביאה דחיקתם המבנית לעלייתה של תודעה דתית, שעברה תהליך פוליטיזציה. ביטוייה האלקטוראלי של תודעה זו הוא ההצבעה לש"ס (פלד 2001).
יישומו של מודל "חלוקת העבודה התרבותית" לשם הבנתה של ש"ס מאפשר להתבונן בה בהקשר פוליטי של שוק עבודה מפולח ושל מדיניות דחיקה ובידול המאפיינת את תהליך כינון האומה. אולם, סיווגה של ש"ס במערך הפוליטי הקיים, ובמסגרות התיאורטיות המקובלות לניתוח חברתי, ממעיטים מחשיבותה של ש"ס בהיסטוריה הפוליטית של ישראל. לצורך דיון מקיף בתמורות ביחסים החברתיים בישראל, נדרשים כלים שונים מהקיימים. אין בהסבר ההיסטורי המעניק משמעות מכוננת לאירועי ואדי סאליב, ומותח קו ביניהם לעליית הפנתרים השחורים ומהפך 1977, מבנה היסטורי המצמצם את נוכחות המזרחים לנקודות העימות שלו עם השלטון המרכזי, יכולת להמשיג את האופן בו האתניות עצמה מתהווה לכדי קטגוריה חברתית וגורם מניע ביסוד פעולתם של פרטים וקבוצות בחברה, ולהסביר את מניעיו של הממסד להכיר בש"ס כחלק מהאליטה הפוליטית. לצורך הבנתם של תהליכים אלו יש להבין את מאפייניה של הפוליטיקה במדינת הלאום המודרנית, את מאפייניה של הפוליטיקה האתנית במדינת ישראל ובמקביל, את השינויים בתיאוריה של האתניות. לוי ואמריך, כמו לואיס טוענים כי האתניות היא מרכיב מהותי ולא מקרי בדרכי פעולתה של המדינה המודרנית.
ניתוח הצלחתה של ש"ס במסגרת מבנה האזרחות בישראל מאפשר להסביר את נטייתה של המערכת הפוליטית לקבל את ש"ס לשורותיה. התארגנותה של ש"ס על בסיס אתני וחרדי, אינה מאיימת על קיומו של מבנה אזרחות בידולי בישראל, אלא אף מאפשרת את העמקתו, זאת במראית עין של הצמדות לעקרון השוויון הפוליטי. קריאה מפרקת של המהלך ההיסטורי בהקשרים של תרבות/עצמה/ידע תאפשר את המשגתה של האתניות כמשאב פוליטי. (הפורום ללימודי חברה ותרבות 2002)
בשנת אלף תשע מאות שמונים וחמש מכרו הורי את הדירה ברחוב ירושלים שמונים ואחת ועברו לחולון. אבא, לאחר מאבק ארוך עם אימא, הסכים לעבור לדירת גג באזור מתפתח בדרומה של העיר חולון, בסמוך לפנטהאוז של הדודה איבגניה.
שכנות בת שלושים שנה הגיעה לסיומה באנחת רווחה של אימא ובשקט התכליתי של אבא. השכנים לא הזמנו להרמת כוסית אחרונה בבית שתכולתו נארזה בארגזי עץ גדולים ולא ליוו את העוזבים בדרכם החוצה. הארגזים העמסו על משאית ונפרקו ממנה במרחק של עשרים דקות נסיעה.
הבנייה הקבלנית הציעה את כל מה שהשיכון לא יכול היה לתת. חזית הכניסה לבניין החדש מחופה בשיש לבן עם גידים אפורים. המרחב שבין עמודי הבניין כוסה באספלט וחולק למלבנים אחידים בשטח של חמישה עשר מטר רבוע. על כל אחד ממלבני האספלט סומן בצבע לבן מספר שסימן אותו, והצמיד את הבעלות עליו לדיירי הבניין. רצפת ה״לובי", גרניט פורצלן אדמדם מבריקה תמיד, מטפסת ומצפה אדנית שמקיפה את חלל הכניסה. האגרגטים האפורים/שחורים בתוך מרקם המרצפות מטשטשים את העקבות של דיירי הבניין ואורחיהם הממהרים למעלית.
הדירה החדשה לא דומה לישנה. דלת הכניסה נפתחת אל חלל פתוח ( OPEN SPACE) הכולל את המטבח, הסלון ומדרגות העולות לחדרון יציאה למרפסת הגג. מול דלת הכניסה, מעברו השני של הסלון, בין פינת האוכל לדלפק ההגשה, הפונה למטבח, מוביל מסדרון לשלושה חדרי שינה, חדר רחצה ותא שירותים המיועד לאורחים. לאחד מחדרי השינה צמוד חדר רחצה נוסף. את המבנה הסבוך של דירת מגוריהם הקודמת, אשר יצר הזמן והצרכים המשתנים, המירו הורי בסכמה קריאה של בניה קבלנית. רק דבר אחד עלה, חזר וצף, הבניין החדש כמו השיכון בצעירותו עמד חשוף לחולות הלבנים של מישור החוף דרומי.
אין אפשרות לענות על השאלה, מהי דקונסטרוקציה. דרידה עצמו משיב על דרך השלילה בלבד, על שאלה דומה: דקונסטרוקציה אינה אנליזה או מתודה, אומר דרידה, אך, רק לעיתים נדירות, הוא נותן מבט פנורמי על מהותה של הדקונסטרוקציה.
כדאי להזכיר שלושה דברים לגבי דקונסטרוקציה: את עיסוקה ביחס שבין פנים וחוץ, את העבדה שהיא מכריזה על עצמה כטקסט טפילי, שאינו עומד בפני עצמו, אלא נטפל "מבחוץ" לטקסט אחר, מחלחל אל מושגי היסוד שלו ומפרש אותו מחדש באופו שמערער את יומרותיו, ושלישית-הדקונסטרוקציה מציעה לתפוס מושגים כמו אמת, משמעות, שלמות, כתוצאה של הכרעה היסטורית שכוננה את השיח הפילוסופי בעולם "המערבי", הכרעה אשר ממשיכה לשלוט בכל שיח אקדמי או אחר, אשר ממחזר-בלי לתת על כך דין וחשבון, ביטויים שתוצאותיה של הכרעה זו מובלעים בו כ"אמת" שאין עליה עורריו. (אופיר 2002 מבוא לתרגום לעברית ,בית המרקחת של אפלטון, דרידה 1968)
טענתו של דרידה כי "אין דבר מחוץ לטקסט" יכולה להתפרש במובן שהטקסט הוא מיכל ואין יש אחר זולת זה שבתוכו. טענה זו תמוהה, שהרי, הרפרנסים עצמם אינם מוכלים בטקסט. אם נבחן את הטקסט לא כמיכל/מרחב המכיל משמעויות אלא, ע"פ הגדרתו של דלז, דו מימד בעל שתי פנים שצד אחד שלו הוא ההוראה, ובצידו השני של הדף הדבר עצמו שעבר טקסטואליזציה, מתבהרת טענתו של דרידה. זו אינה שלילה של כל יש מחוץ לטקסט אלא, שלילת כל מרחב שמחוץ לטקסט "אין מחוץ לטקסט" כל דבר שניתן להגדרה למעשה עבר טקסטואליזציה-הלשנה. מכיוון שכך אין אפשרות לשים לטקסט סוף שהרי הטקסט הוא טקסטואליזציה של חלק מין העולם אך, הוא גם, אירוע בפני עצמו שאינו מוכל עדיין בשום טקסט - גבולות העולם הם גבולות השפה.
הטקסט הוא טקסט טוען דרידה רק אם יש לו חלקים סמויים, חלקים אלה אינם סוד, אך אינם מתמסרים בקלות. הטקסט הוא טקסטורה-אריג של יחידות משמעות, תחביר ויחידות פרגמטיות, גילוי הטקסט הוא גילוי הטקסטורה, זהו מעשה פרימה. הקריאה/קריעה היא כתיבה מחדש ולכן אריגה, טקסט לכן, יהייה שזור בטקסט והתהליך הפרשני יהייה תהליך של פרימה ואריגה. לא ניתן להציב את הטקסט המפורש כמו גם את האובייקט מולשן מחוץ לטקסט הפרשני. הקריאה מזהמת את האובייקט וזה משנה את הקורא.
למרות שהטקסט יוצר רושם של בהירות הוא מותיר שוליים רחבים של אי התאמה. ההיסטוריה של הכתיבה המנסה להסביר את השולים יוצרת למעשה את הכתיבה של ההיסטוריה. דרידה מציע לקרוא את
הטקסט ההיסטורי באופן שיהייה משוחרר מקטגוריות היסטוריות של ספרות ופילוסופיה. הדיון של דרידה אינו בפילוסופיה של הלשון אלה בתנאי האפשרות של ההכרה במסגרת מקומנו בזמן.
ייחודו של המהלך הפרשני הדקונסטרוקטיביסטי בכך שאינו מסתפק בניתוח טיעוניו הרשמיים של הטקסט ברמת התוכן , אלא משקיע מאמץ רב במיוחד בבדיקה מדוקדקת של רמת המסמן. קריאה זו מבקשת לגלות מתוך הבחירות הבונות את הטקסט קישורים סמויים ומשמעויות שהודחקו, העלמו מפני הקורא/כותב המפרש המפרק. הדקונסטרוקציה מניחה כי אין "מקור פשוט" ומנסה לפצח את היקבעות היתר של המסמנים ולחשוף את הגנאולוגיה של הדימויים.
חיתוך של עבודת פרשנות מסורתית המחלץ את העיקר מתוך הטפל יהייה פעולה אלימה. דרידה מציע לעקוב אחר החוטים המבצבצים מתוך האריג. ניתן להתחיל את המעקב בכל נקודה ולעקוב אחר כמה חוטים במקביל
(הערות לעדי אופיר, הרצאות, חורף 2004, אוניברסיטת ת"א.)
נתבונן במדרגות הרחבות מחופות אבן צהבהבה (מצפה צהוב)
ובמבקר העומד עליהן. עתה, נתבונן דרך עיני המבקר הקורא את הכתובת שעל הקיר. התמונות הן טקסט המוגש לקורא, ספק מנחה, ספק ציווי אלוהי, אולם, ערכו של דורון זה עדיין מוטל בספק. הטקסט מוענק לקורא אבל על הקורא להעניק לו את ערכו, לקבע את שוויו, עם קבלתו הוא יוצר ומכונן אותו (דרידה 1968) . הטקסט על הקיר לא יהיה בעל ערך אלא אם הקורא-המבקר יראה בו את ערכו. בכדי שיוכל הטקסט לפעול את פעולתו על הקורא, הן על הקורא הסדיר, הבקיא בנפתולי המרחב הטקסטואלי של מסורת, יהדות, שבת, חג...והן על המבקר המזדמן, הבור, זה שאינו יודע קרוא את סבך הסימנים. בכדי שלא ימעיט הקורא בערכו, ידחה אותו, מגיש המתכנן את הטקסט עטוף וממוסגר בחסותו של עצם מוצק. נוכחותו של העצם המוצק גורמת ליורד במדרגות לעצור.
אני עוצר, נענה לציווי, מתבונן בקפידה בדימויים ומנסה לחשוף את שהודחק והועלם. בין המסגרת לתמונה, בין המסגרות לקיר, הריק ובתוך התמונות עצמן, אני מחפש את קצוות החוטים אשר יעזרו לי לפרש/לפרק את הטקסט שעל הקיר.
תהליכי כינון הזהות של מדינת הלאום המודרנית כורכים זה בזה תהליכי איחוד והפרדה. תהליכים אלו מותירים את עקבותיהם, עקבות של האלימות במרחב. לשם הבנת הפוליטיקה האתנית בישראל יש להתחקות אחר האופן שבו ממלאת המדינה את תפקידי הניהול והשליטה, ואת היחסים שבין האתניות לבין אופן היצור, ובינה לבין מוסד האזרחות. נקודת המוצא של ההסבר הינה כי קטגוריות שונות, כמו אתניות, מעמד, אזרחות, מגדר, משתנות תדיר. התיאור העבדתי הוא מרכיב הכרחי בהמשגת הקטגוריה החברתית, אך האופן שבו תיאור זה מקבל משמעות פוליטית מותנה באופן שבו נתפשים מאפיינים עובדתיים מקריים, תוך שימוש בפרקטיקות של תיוג וזהות, כגורמים מכריעים בקביעת יכולת התפקוד של פרטים בחברה (לוי ואמריך 2001).
תיוג - תהליך תרגומם של מאפיינים, כמו מוצא, שפה, תרבות וכדומה לעובדות בעלות משמעות חברתית מכרעת באשר לגורלם של פרטים בחברה.
זהות - היותם של יסודות מקרים אלה מרכיבים מרכזיים בעיצוב הפעולה הפוליטית של אותם פרטים.
הקמתו של המשרד הארץ ישראלי של ההסתדרות הציונית העולמית ב-1908 היתה נקודת מפנה בתהליך הקולוניזציה היהודית-ציונית של פלשטינה ובקביעת מעמדה של התנועה הציונית כגורם טרום-מדינתי ביחסים החברתיים. תהליך זה התבסס עד אז על פועלם של בעלי ממון יהודים מחד, ועל מתיישבים-פועלים-יהודים-מזרח אירופאים מאידך. התנועה הציונית כיוונה את התהליך ליצירת חברה יהודית נפרדת. היה זה אינטרס חדש במערך היחסים בין הון ועבודה שאפשר שינוי באסטרטגיה של הקולוניזציה, ואת הצלחתה (שפיר 1993).
ניהול שוק העבודה של הפועלים היהודים בארץ ישראל היה מוקד של כוח עליו שאפה ההסתדרות הציונית להשתלט. היוזמה להבאת יהודים מתימן כפועלים היתה הזדמנות בעבור המשרד הארץ-ישראלי לבסס את מעמדו. אולם, למרות נטייתה של ההסתדרות הציונית למסד שיח אתני-לאומי חולק שוק העבודה בין פועלים טבעיים - ילידי תימן, ופועלים אידיאליסטים - ילידי אירופה. פיצול שוק העבודה, ל"פועלים טבעיים" ו"פועלים אידיאליסטים", פיצול שוק הקרקעות על בסיס אתני, ותיוגם של המהגרים ע"פ ארצות מוצאם, היו ביטוי לאינטרסים של הפועלים היהודים המאורגנים (יוצאי אירופה) , ולהכרח שבשיתוף פעולה עם בעלי הון יהודים. דפוס התיוג התבסס על תפישת עולם "אוריינטליסטית" שלה היו
שותפים הפועלים, בעלי ההון והפוליטיקאים. תפישת עולם זו שימשה בסיס להתהוותה של הפוליטיקה של האתניות כמאפיין מבני במכלול היחסים בין המדינה לחברה.
במקביל למגמות אלו של הפרדה התקיימו מגמות של איחוד. אחת הזירות המרכזיות בהן פעלו מגמות של איחוד היתה מערכת החינוך. החינוך נתפס ככלי מרכזי להומוגניזציה, בעזרתו ניתן לבער אלמנטים ארעיים בדרך לחברה חדשה. תפישת עולם אירוצנטרית הביאה את הממסד הציוני לכפות מערכת חינוך אחת. מערכת החינוך שהיתה פרטיקולריסטית מעצם התאמתה למגזר האשכנזי, החילוני, אך הוצגה כאוניברסלית ביחס למזרחים. תביעות מצד המזרחים לקיים מערכת חינוך שתענה על צורכיהם הוצגו כבדלניות, ומנוגדות לאתוס הציוני הלאומי.
הכרזת הריבונות של מדינת ישראל, סימנה את המעבר ממצב של קולוניאליזם חיצוני לקולוניאליזם פנימי. שני אתגרים חדשים עמדו בפני המדינה: הצורך לקבוע את מעמדם העדיף של מוסדות המדינה על פני מוסדות הישוב, והצורך לבטל מאפייני תרבות של המהגרים ובמניעת אפשרות להתארגנותם מחוץ למערך הפוליטי הקיים.
חתירתה של המדינה לקביעת מעמדה המונופוליסטי בתחום החינוך, הסתיים עם חקיקת חוק חינוך ממלכתי. משמעותו של חוק זה היתה כפולה, ריכוז מערכת החינוך בשליטת המדינה, והפיכת החינוך לכלי מרכזי בחיברות המהגרים והפיכתם לאזרחי המדינה. החוק היה תוצאה של פשרה שהתבססה על זיהויים של המזרחים כדתיים, ולכן שיוכם למערכת החינוך הדתית, כקבוצה. הוותיקים האשכנזים הצליחו לשמר את הישגיהם מתקופת הישוב, ואילו המזרחים נאלצו להסתפק בחינוך מקצועי, ששימר שוק עבודה מפולח והשאיר אותם בשולי החברה (לוי ואמריך 2001).
בשלב הראשון, שהחל בשנת 1948 והסתיים בשנת 1957, פעלה מערכת החינוך על פי אידיאולוגיה של שוויון פורמאלי. בשנת 1957 החל מסתמן שלב שני של המדיניות החינוכית בישראל-שלב המונחה ע"י תפיסה דיפרנציאלית, אשר נמשך עד שנת 1968. בשלב זה הוקצעו משאבים לפיתוח שיטות לימוד ומסלולי לימוד ייחודיים לתלמידים שמוצאם מארצות ערב, "טעוני טיפוח". השימוש בקטגוריה "טעוני טיפוח" הוא ביטוי נוסף לדיאלקטיקה של הומוגניזציה ודיפרנציאציה הן כפרקטיקות של ייצוג והן כחלק בלתי נפרד מכלכלה פוליטית, אשר הגדירה אוכלוסייה רחבה כטעונת טיפוח, בדרך לחברה סולידרית ואחידה. תהליך דומה התרחש גם במדיניות הרפורמה בחינוך. הקמת חטיבות הביניים, כמסגרות אינטגרטיביות, לא שינתה בפועל את המצב ותלמידים למדו תחת קורת גג אחת, בהקבצות שונות, אשר יועדו לבעלי יכולות אקדמיות שונות. (שמידע 1978)
למשימת ההומוגניזציה נרתם גם צבא ההגנה לישראל. רתימתו של הצבא היתה כפולה: ככלי קיבול והיתוך של המתגייסים, ובד בבד, בפעולת הצבא בקרב הצעירים, טרום גיוסם, ע"י מערך המורות החיילות.
מדיניות פזור האוכלוסייה אפשרה למדינה לממש את שליטתה גיאוגרפית ודמוגרפית במרחב שנקבע בתום המלחמה. מיקומם של המזרחים בפריפריה העצים את תיוגם כגורם פסיבי בתהליכי בניין האומה, ורמת הפיתוח הנמוכה של אזורים אלו נתנה משנה תוקף לדימויים כלא מודרניים. בתום העשור הראשון לקיומה של המדינה ניתן היה לזהות את תוצאות תהליך קליטת העלייה בקיומה של חפיפה בין מוצא אתני למעמד כלכלי, ובדחיקת ההיסטוריה של יהודי המזרח, ובכלל זה את חלקם בתהליכי בניין האומה והמדינה, אל מחוץ לגבולות השיח הציוני (שנהב 2002).
הניסיון לממש את האוטופיה של יצירת ציבור הומוגני נתקל בקשיים כבר מראשיתו. "דור הבנים" של העולים מארצות ערב-"דור המדבר", לא "הצליח" לממש את התקוות שתלתה בו ההגמוניה האשכנזית. עובדות אלו אילצו את ראשי מערכת החינוך לחפש דרכים חלופיות.
הרטוריקה של "כור ההיתוך" החלפה בעמדה המאפשרת את הכנסתה של "המורשת הרוחנית של יהדות המזרח" לתוכנית הלימודים. הכלתה של מורשת זו בתוך הפרויקט הציוני, היתה בבחינת יצירת שוויון מלאכותי בין ההיסטוריה של האשכנזים לזו של המזרחים. מלאכותיותו של התהליך בלטה לנוכח התגברותן של מגמות אי-השוויון בשנים שלאחר מכן (שטאל 1984, אביטבול 1984).
מרד ואדי סאליב העלה את קיומם של תהליכים אלו על פני השטח. לוי ואמריך טוענים כי העבדה שהמרד כוון כנגד ההסתדרות, אינה מקרית. במסגרת תהליך התיעוש היה למדינה אינטרס להחליש את הפועלים ואת ההסתדרות. ההזדמנות להרחיק את הפועלים המזרחים מההסתדרות באמצעות הרחבת האזרחות, אפשרה למדינה למנוע איום על הסדר החברתי, כלכלי שנוצר. מול ההתארגנות של המזרחים על בסיס זהות נקטה המדינה פוליטיקה של זהות משל עצמה.
מדיניות המיתון ב-1966 שסימנה משבר בתהליך התיעוש, ומלחמת ששת הימים (1967) סימנו את תחילת הליברליזציה של הכלכלה הישראלית. תקופה זו סימנה את התהוותה של ספירת פעילות פרטית, ברובה כלכלית המתקיימת באופו אוטונומי מהמדינה. כניסת הפלשתינאים, תושבי השטחים הכבושים, לשוק העבודה הישראלי, בתום המלחמה, אפשרה לרוב הישראלים לחזור לשוק העבודה, בעמדות שכר וסטטוס גבוהות מאשר בעבר. (גרינברג 1991). עם זאת, מאפייני הכלכלה העידו על התרחבות הפערים ולא על חיסולם. מחאת הדור השני של המזרחים כוונה כלפי הממסד האשכנזי כולו.
מחאת ה"פנתרים השחורים" נבעה משתי התפתחויות ביחסים הבין אתניים במדינת ישראל. המזרחים ילידי הארץ, דור שני ליוצאי מדינות ערב, סירבו לקבל את הטענה בדבר ארעיות מצבם של המזרחים. ההתפתחות השניה, היכולת לנסח את המאבק במונחים אוניברסליים, המושתתים על תפישת החברה כחברה מעמדית.
אימוץ מדיניות האינטגרציה בחינוך בסמיכות למאבקם של ה"פנתרים" היתה ביטוי אחרון למאמץ המדינה ליישם מדיניות של כור היתוך בחינוך ובחברה. במהותה היתה התוכנית מבוססת על פרקטיקה של תיוג. לשיטתה, המזרחים, כקבוצה הומוגנית וקוהרנטית, נדרשו "להשתלב" בחברה, באמצעות סביבה חינוכית "טובה" יותר. התפיסה ראתה באשכנזים מייצגים את החברה בכללותה. טענת ה"פנתרים השחורים" סימנה תפישה חלופית, שלפיה האשכנזים אינם אלא מגזר חברתי אחד, מגזר האחראי לדיכויים התרבותי, הכלכלי והחברתי של המזרחים (לוי ואמריך 2001).
הצבעת מחאה עדתית, העדפה של המזרחים את הליכוד על המערך, נכרת כבר בבחירות 1973. המהפך ב-1977 וחתימת הסכם השלום עם מצרים ב-1979, מסמנים את תחילת התהוותו של השיח הפוליטי כשיח אתני. המזרחים החלו להיות מזוהים עם עמדתו הניצית של הליכוד, ותיוגם כמכשול לשלום, תרם לניכורם מהממסד הפוליטי, ויצר את התנאים להתפתחות התארגנות פוליטית עצמאית שקראה תיגר על מרכזיותו של ציר המחלוקת המדיני בשיח הפוליטי (1997 levy).
עלייתה של תמ"י בבחירות 1981, סימלה את התמורות שחלו בפוליטיקה של האתניות, ובעיקר את הלגיטימציה להופעתה של מפלגה אתנית-מזרחית. הצלחתה של תמ"י נובעת מיכולתה לקרוא תיגר על תפישתן של התארגנויות על בסיס אתני כלא-לגיטימיות. תמ"י ביקשה לפנות לקהל היעד שלה במונחים ובסמלים שהדגישו את כבודה ואת חשיבותה של ה"מזרחיות". השיח הציוני ניכס את האוניברסליות לטובת המעמד השליט, שתויג כאשכנזי, מערבי ומודרני. המזרחיות תויגה כאנטיתיזה לכל אלה. בסוף ימיה נקלעה תמ"י למלכוד זה. תביעתה מציבור בוחריה להתארגן סביב שיח של צדק חברתי, פירושה היה להכיר בזהותם הפרטיקולרית, כמעמד בעל זהות אתנית, ובכך להחזירם לפרקטיקה של התיוג.
בשנות השמונים והתשעים מתערער הקוד הלאומי של מפעל הבניית הזהות הישראלית. מרכיבים חדשים מופיעים בנוסף למרכיב הטריטוריאלי-מיגדר, מעמד, מיניות. באמצעות כלים אלו מקבלת ה"ישראליות" את הלא-יהודים כבעלי זהויות המכוננות את הזהות הישראלית. באמצעות כלים אלו מומצאת גם ה"אשכנזיות" ובאמצעותה משוחררת ה"מזרחיות" מהתיוג העדתי, עד כדי העלתו של מושג "המזרח" אל חזית הייצוג התרבותי כרעיון שופע הון סימבולי של עדכנות פוליטית חברתית. ה"מזרחיות" של סוף האלף עוזבת את בת זוגה המדכדכת "הבעיה המזרחית" .
ייחודה של ש"ס באופן שבו נסחה מחדש את היחסים בין האוניברסאלי לפרטיקולארי, עמדה שענתה על הצורך של רוב המזרחים בישראל להגדיר את עצמם כחלק מהחברה ולא כיוצאים מהכלל. הברית שהובילה להקמתה של ש"ס כמפלגה, בין הרב עובדיה יוסף לרב אליעזר שך, הכפיפה שני דפוסי פעולה פוליטיים, שהתקיימו בשולי הפוליטיקה הישראלית, הפוליטיקה של האתניות, והפוליטיקה של החרדיות. הפוליטיקה של החרדיות, שלא כמו זו של האתניות, שיקפה עמדה פרטיקולארית לגיטימית בתוך השיח הציוני. הציונות ויתרה על מרכיבים חילוניים ואוניברסליסטיים באידיאולוגיה הלאומית מתוך מטרה לשמר את האקסקלוסביות היהודית בתהליך בניין האומה. הביטוי הבולט ביותר לכך הוא הכללתו של זרם החינוך החרדי העצמאי במסגרת מערכת החינוך של המדינה.
האידיאולוגיה החרדית שראתה את הכלל כיהודי ולא כציוני, אפשרה למזרחים לצאת מתוך מערכת התיוגים שכפה עליהם השיח הציוני. תיוגם בעבר כדתיים, לא היווה עוד מכשול, אלא בסיס כוח להתארגנות לגיטימית ותביעת שותפות מלאה בחברה. ש"ס דרשה ייצוג משמעותי לא רק בתחום הפוליטי-סמלי, אלא בעיקר בתחום של חלוקה מחדש של המשאבים הציבוריים. התארגנותה של מערכת מוסדות מסועפת שימשה בסיס כלכלי ואלקטוראלי משמעותי כמו גם, להבטחת תמיכה פוליטית מצד המדינה, שלנוכח תהליכי ההפרטה העדיפה את ש"ס כגורם מתווך במתן שירותי רווחה (לוי ואמריך 2001).
ש"ס ניסחה זהות חרדית ספרדית, הנתפשת כפרטיקולארית אך לגיטימית במסגרת השיח הציוני. בשונה מהשיח החרדי, לא חרטה ש"ס על דגלה את שלילת הציונות, המדינה הציונית ומוסדותיה, ולא ערערה על תפיסת ארץ-ישראל כבית לאומי. להשקפתה של ש"ס כמו של הציונות, התרומה לקולקטיב היא הבסיס לשיוכו של הפרט לקולקטיב בעל זהות, אלא שה"חלוציות" מתחלפת במידת האמונה היהודית. במובנים רבים מציגה ש"ס ניסוח עדכני, פוליטי-תרבותי, של האתנו-לאומיות הציונית. היא עושה זאת באמצעות שימוש ביסודות קיימים באידיאולוגיה ובפרקטיקה הציונית.
מעמדה של ש"ס כגורם מתווך בין המדינה לחברה הלך והתעצם ככל שגדל מספר האזרחים הנזקקים לשרותיה. המחיר שנאלצה לשלם הוא: קבלת הסדר החברתי-כלכלי כמות שהוא. מחיר זה בא לידי ביטוי בחוסר יכולת/רצון לתבוע תביעות שיביאו לשינוי מהותי במעמדם של המזרחים בישראל. המדינה משתמשת בש"ס כערוץ להפגת לחצים חברתיים הנובעים מהעמקתו של אי השוויון בחלוקת ההכנסות. התלות ההדדית של המדינה וש"ס, מאפשרת לה להיות חלק מהממסד אך מעקרת את עמדתה הרדיקאלית מתוכן.
האידיאולוגיה החרדית של ש"ס שהיתה המפתח להצלחתה, הופכת למכשול בתהליך ביסוס מעמדה הפוליטי. בחירות 1999 מסמנות שינוי במגמת הלגיטימציה לפוליטיקה החרדית. במקרה של ש"ס הביקורת על אופיה החרדי של ש"ס היא גם ביקורת על אופיה האתני. החיבור בין השיח החרדי לשיח
האתני, מאפשר ניסוח מחדש של הרטוריקה הציונית האנטי עדתית (לוי אמריך 2001). השיח הכיתתי חוצה גבולות מפלגתיים, מחלק מחדש את המפה הפוליטית בכדי לפרק מרכזי כוח אלטרנטיביים.
ש"ס מדברת בשם המזרחיות דרך החרדיות. ש"ס מגדירה מחדש את החרדיות האשכנזית במקורה, כמזרחית. ש"ס מפרקת את הדיכוטומיות הקלאסיות של החברה הישראלית, שלטון-שוליים, חרדי-חילוני. ש"ס מספרת מחדש את הסיפור של יהדות ארצות האסלאם דרך המיתוס של יהדות ספרד, למרות שרוב יהודי ארצות האיסלאם כלל אינם ספרדים. ש"ס מזהה את הציבור המזרחי עם עוני למרות שרובו בן למעמד הבינוני. ש"ס היא המפלגה העדתית היחידה שזוכה להצלחה משמעותית והמשכית. ש"ס נכנסת לכנסת ללא עמדה מדינית מוצהרת ועם זאת פעילה ומשפיעה במוקד קבלת ההחלטות המדיניות. ש"ס היא מפלגה טוטאלית מהדגם של תקופת הישוב. קהילת המצביעים חיה ומקבלת את שרותיה מהמפלגה איתה היא מזוהית, אולם, החידוש נובע מהיותה מפלגה חרדית השותפה בממשלה, מפלגה בעלת מנהיגות דתית החשופה לתקשורת ומנהיגות פוליטית המורכבת מצעירים חרדים דוברי עברית צברית. ש"ס היא מפלגה פריפריאלית במובן הגיאוגרפי והכלכלי. ש"ס מייצגת את תגובת הפריפריה להגדלת הפערים ואת היענותה של הפריפריה לרטוריקה האנטי ממסדית של ש"ס.
בבחירות 1984 זכתה ש"ס בארבעה מנדטים בכנסת. לשיא כוחה הגיעה בבחירות 1999 כשזכתה בשבעה עשר מנדטים והייתה המפלגה השלישית בגודלה בכנסת. גם בבחירות 2003, למרות החזרה לבחירות בפתק אחד, ללא בחירות נפרדות לראשות הממשלה (אופציה שאפשרה לרבים לבחור את המועמד המועדף לראשות הממשלה ובמקביל לבחור במפלגה שאינה מפלגתו לכנסת) ולמרות המצב הביטחוני הקשה שהסב את מוקד מערכת הבחירות למלחמה בטרור, זכתה ש"ס באחד-עשר מנדטים והייתה למפלגה הרביעית בגודלה בכנסת. 258.879 מצביעים נתנו לש"ס את קולם מספר כפול כמעט ממספר המצביעים ליהדות התורה, אחותה החרדית האשכנזית של ש"ס. בכל עירות הפיתוח הגיעה ש"ס למקום השני אחרי הליכוד. בנתיבות ובעמנואל זכתה במקום הראשון ובירושלים, ב"ש ומקומות רבים אחרים הגיעה למקום השני או השלישי.למרות הירידה בכוחה נשארה ש"ס בעיירות הפיתוח ובמקומות אחרים בהם יש ריכוז של יוצאי צפון אפריקה המפלגה השניה בגודלה, אחרי הליכוד. (הארץ , מהדורת אינטרנט, 31.01.2003 אצל לופו 2004)
דרכה של מפלגה חרדית אל ליבו של מרכז קבלת ההחלטות של החברה הישראלית אינה ברורה מעליה. התפתחות פוליטית היסטורית שתאפשר את כניסתה של ש"ס אל המעגל הפנימי של מקבלי ההחלטות, היא הצטרפותה של אגודת ישראל לקואליציה בעקבות מהפך 1977 (על התגבשותה של האורתודוכסיה, מטרותיה ומוסדותיה, ראה בהמשך "בין מודרנה לאורתודוכסיה"). שינוי זה יצר מעבר של הציבור החרדי
מבדלנות למעורבות, חיזק את הזיקה בין אותו ציבור לרעיון "ארץ ישראל השלמה", ומיסד את היחסים בין אגודת ישראל למקורות העצמה החדשים שלה, נגישות למשאבים פוליטיים וכספיים. התעצמות אגודת ישראל בין השנים 1977-1984 לוותה במאבקים פנימיים ששינו את חלוקת הכוח בין הזרמים השונים של היהדות החרדית ויצרה את התנאים להתפתחותה של ש"ס (טסלר 2003 ).
את שורשי המודל של ש"ס יש לחפש בבחירות לרשויות המקומיות של 1983. לקראת הבחירות המקומיות התפתחו שתי תופעות בתוך הפוליטיקה של המגזר החרדי: האחת - הקמת רשימות מזרחיות עצמאיות, השניה - הקמת רשימות מעורבות של מזרחים וליטאים. הבנת שתי התופעות תסייע בהבנת יסודות האנומליה והדואליות של המודל של ש"ס בראשיתה.
לתופעה הראשונה של מפלגות מזרחיות אחראים כמה פעילי שטח שהבינו כי רק בנייתו של כוח פוליטי, מזרחי, אלטרנטיבי לממסד האשכנזי יוכל לפעול למען זכויות העדה הספרדית. פעילים אלו פנו אל גדולי הרבנים המזרחיים לגייסם כסמכות רוחנית. תמיכתם של הרבנים לא היתה מובנת מעליה. תמיכה פומבית בפעילות פוליטית אלטרנטיבית למפלגות הוותיקות עלול להתפרש כבגידה שעלותה יקרה, ונדרש מאמץ רב בשכנוע הרבנים כהן, אטון, יוסף וצדקה לעמוד בראש התארגנות שמטרתה, גיבוש מנהיגות גדולי ישראל הספרדים כאלטרנטיבה לרבנות האשכנזית.
הרשימה החדשה נרשמה בפנקס הבחירות כ"התאחדות הספרדים שומרי תורה", שאותיותיה ש"ס ומטרותיה קידום האינטרסים של בני עדות המזרח ברשימה המקומית ובבחירות לכנסת. הקו הרדיקאלי שאמצה ש"ס האשים את "אגודת ישראל" באפליה וזכה בתגובה נמרצת מצידה. "אגודת ישראל" גייסה שורה ארוכה של רבנים מזרחיים הקוראים לתמוך בה ומערכת הבחירות המקומית הפכה סוערת. ואף על פי כן קרא הרב יוסף לתומכיו להצביע לרשימה החדשה. חמושים בברכת הרב יוסף זכו נציגי הרשימות לניצחונות מרשימים: בירושלים 3 מנדטים, בטבריה 1. תהליך היווצרות הרשימה קיבע דפוסים גם לבניית המפלגה: מקור הלגיטימציה והנאמנות נמצא מחוץ לרשימה "מועצת חכמי התורה". גוף זה כלל את הרבנים יוסף, כהן, אטון וצדקה, קבוצת מנהיגים המפרשת סמלים, מטרות ואידיאולוגיה.
את ההסבר לתופעה השניה, הקמת רשימות מעורבות לליטאים ומזרחים ביוזמת הרב ש"ך, שעמד בראש רשת הישיבות הליטאיות, יש לחפש במבנה הארגוני והכלכלי של המוסדות החרדיים. העימות בין הזרמים החרדיים על רקע חלוקת הכספים גבר ככל שגברה התלות בכספי המדינה. האדמו"ר מגור, הרב שמחה בונים אלתר, שמונה לתפקידו ב-1977 ריכז בידיו את השליטה על הקצאת הכספים. האדמו"ר העדיף באופן ברור את מוסדותיה של חסידות גור תוך קיפוח הזרמים האחרים. עימות נוסף בין הרב ש"ך ל"אגודת ישראל" היה על רקע סירובה לקיים את הסכם הרוטציה ולהכניס את המועמד המזרחי יוסף מלמד לכנסת על חשבון אחד מנציגי החצרות החסידיות.
למרות מדיניות ההתבדלות השבטית האשכנזית, הנהוגה במגזר החרדי, פנה הרב ש"ך אל הרחוב המזרחי בכדי להגדיל את עוצמתו הפוליטית. הרב ש"ך זיהה את הפוטנציאל הטמון במזרחיים כבר בשנות ה-50 עת העביר לישיבות הליטאיות, בעזרת עבודתם של אנשי "חבר הפעילים" בקרב העולים מארצות ערב, את העילויים שבין התלמידים וגידל אלפי אברכים מזרחיים שראו בו את סמכותם הרוחנית. המבחן הראשון לעצמתו הפוליטית היה בבחירות 1978 בהן "הריץ" בבני ברק רשימה מזרחית חרדית, ס"ח בראשות רפאל פנחסי, שחברה ל"אגודת ישראל" להפלת המפד"ל.
מנקודת ראותו של הרב ש"ך הנסיבות ההיסטוריות והפוליטיות התאימו ליצירת מפלגה חדשה ליטאית-מזרחית. את היוזמה להקמת רשימה מזרחית ארצית שתרוץ בבחירות לכנסת ותאחד את הרשימות מירושלים טבריה ובני ברק לקחו על עצמם הפעילים מירושלים ובראשה הועמדו רבנים ולא עסקנים.
במעבר מרשימה מקומית למפלגה ארצית נדרשה הגדרה של סמכות רוחנית עליונה. הסמכות הרוחנית האפשרית היחידה בעיני הנציגים מהרשימה הספרדית-ליטאית הייתה הרב ש"ך, לעומת זאת לנציגים האחרים היו שתי סמכויות אפשריות הרב ש"ך והרב יוסף. בחירתו של הרב ש"ך הייתה מבוססת על ניסיונו הפוליטי העשיר, מעמדו המבוסס כפוסק וקהל תומכיו הנאמן.
מערכת היחסים בין הרבנים ש"ך ויוסף ידעה תנודות, בין יחסי הערכה להתנגדות (סביב כהונתו של הרב יוסף כרב הראשי לה התנגד הרב ש"ך). הרב יוסף העדיף את ה"פשט" הנהוג בישיבת פורת יוסף בה התחנך על פני שיטת הלימוד הליטאית הפלפלנית. הרב ש"ך דחה את מרבית החלטותיו של הרב יוסף כשזה כיהן כרב הראשי. מניעים שונים הניעו את הרבנים לתמוך במפלגה החדשה. הרב ש"ך ראה במפלגה הזדמנות להגדיל את כוח וחיזוק מנהיגותו בעולם החרדי. מלבד מניעים אישים היו מניעיו של הרב יוסף אידיאולוגיים, השבתה של עליונות הפסיקה הספרדית ע"פ פסיקתו של הרב יוסף קארו. למרות מערכת יחסים סבוכה זו ומפני שהגיע למסקנה כי הזמן אינו מתאים עדיין להקמת מפלגה מזרחית ללא הליטאים הסכים הרב יוסף לוותר על הבכורה הרוחנית ונאלץ לציית לרב ש"ך. את רקע להסכמה בין שני האישים הכינו : יחזקאל אסחייק עוזרו של הרב ש"ך ואריה דרעי אברך צעיר ששימש כמלמד לבנו הצעיר של הרב יוסף והפך לעוזרו ומזכירו.
העדר דפוס ברור של חלוקת הכוח היה למאפיין מרכזי בהתנהגותה של ש"ס עד 1992. בש"ס התפתחו ארבעה דרגים של מנהיגות: הנהגתו החיצונית רוחנית של הרב ש"ך-מקור הסמכות הסופי, בדרג השני הנהגתו החיצונית רוחנית של הרב יוסף והנהגתה של מועצת חכמי התורה, הדרג הפוליטי החוץ פרלמנטרי יחזקאל אסחייק עוזרו של הרב ש"ך ואריה דרעי נציגו של הרב יוסף ובדרג הרביעי חברי הכנסת. למרות שחברי מועצת החכמים מזרחיים כולם וכך גם חברי הכנסת ולמרות עמדתו המרוחקת לכאורה של הרב ש"ך ונתינת הסמכויות לפעילות שוטפת בידי הרב יוסף שמר הרב ש"ך על מעמדו כמקבל החלטות סופי ואחרון. מבנה זה עמד עד 1992 בה נאלצה ש"ס, בעקבות השינוי ביחסי הכוח בין
הרב ש"ך לרב יוסף, ליישם מבנה אלטרנטיבי בו החליף הדרג השני, הרב יוסף, את הדרג הראשון, הרב ש"ך.
לעמוד בראש הרשימה לכנסת נבחר לאחר דין ודברים בין הרבנים ש"ך ויוסף הרב יצחק פרץ. פרץ היה הראשון שטבע את סיסמת הבחירות "להחזיר עטרה ליושנה" ובכך ביטא את המשמעות הפוליטית/דתית שמייחס הרב יוסף למושג,להחזיר למזרחיים את הגאווה במורשתם. האותיות שייצגו את המפלגה נותרו ש"ס המקפלות בתוכן מסר לקהל הדתי (שישה סדרי משנה- ש"ס), על רקע ספר תורה ובצבעי כחול לבן שנועדו למשוך גם קהל ימני. כסניפים רשמיים שימשו דירה קטנה באזור המלאכה בתל-אביב ושני חדרים בבניין ליד שוק מחנה יהודה בירושלים, אך בתי כנסת, ישיבות ומוסדות דת בהנהלה מזרחית שימשו סניפים ספונטניים של המפלגה מראשיתה ותלמידי ישיבות פעלו בהם בהתלהבות וללא שכר. גיוס תומכים נעשה באמצעות קלטות, פשקעוולים (כרוזים) ועצרות שאורגנו ע"י פרץ ודרעי.
בבחירות 1984 זכתה ש"ס בארבעה מנדטים. ההסבר להצלחה נעוץ בחלקו בדפוסי ההצבעה בעולם החרדי. שליש מהמצביעים היו ליטאים שהצביעו בעבר ל"אגודת ישראל" ושינו דפוס זה בעקבות הוראתו של הרב ש"ך. מאוכזבי המפלגות הגדולות (בעיקר ליכוד) היוו שליש נוסף ומצביעי תמ"י לשעבר היוו את השליש השלישי. היכולת של ש"ס להתנהג כישות הומוגנית הגדילה את כוחה בשיחות הקואליציוניות. יתרונות נוספים של ש"ס כשותפה בקואליציה הם חוסר מחויבות לנושאי חוץ וביטחון המאפשר למפלגות החרדיות שותפויות עם שתי המפלגות הגדולות וכך להגדיל את כושר המיקוח שלה. מפלגות חרדיות אינן חוששות כמעט ממשברים קואליציוניים ועזיבת הקואליציה. משברים על רקע אידיאולוגי רק יחזקו את המפלגה החרדית בקרב המגזר שלה. שיקוליה של ש"ס להיכנס לקואליציה, להישאר בה או לעזוב מבוססים על גובה התשואות המובטחות, על האמינות שהיא מייחסת לקיומן ולקצב יישומן.
בדמוקרטיה הישראלית הרב מפלגתית קואליציות הן כורח. ש"ס נכנסה לקואליציה של אחדות לאומית בה 97 משתתפים במסגרת כזו כוחה היחסי היה מגבל. ע"י ניהול פוליטיקה של משברים הצליחה ש"ס להגדיל את התשואות להן זכתה אל מעבר למתחייב בהסכם הקואליציוני. במהלך הקדנציה הגדילה ש"ס את חלקה בעוגת המינויים (שרים, סגני שרים וחברי ועדות)והגדילה פי 12 את מימון מוסדותיה (מ-3ל-35 מיליון).
ב-1985 הצטרפה ש"ס לעתירתה של חב"ד בנושא הכספים הייחודיים, בטענה שאפליית המגזרים המיוצגים על ידן לא תוקנה. "אגודת ישראל" סירבה להוציא את מוסדות ש"ס מתקציביה מכיוון שאלו היוו 30% מתקציבה אך בפועל קיבלו הרבה פחות. המושג "כספים ייחודיים" הפך לשם נרדף לשחיתות ותביעת ש"ס נתפסה, בקרב הציבור הישראלי, כצודקת. בתום המשבר הוגדלו תקציבי המפלגות הדתיות
פי שלושה וש"ס זכתה בתוספות תקציב אך גם ואולי בעיקר בשינוי עמדת הפתיחה שלה במערכת התקציבית והחלה לגלל עיגון תקציב עצמאי למוסדותיה.
ארבע שנים של התנסות פוליטית יצרו מתח בין המחנה הליטאי למחנה המזרחי בש"ס. מאבקי כוח בין עסקנים משני המחנות, מאבקי כוח בין הרבנים ש"ך ויוסף ובעיקר האנומליה של ש"ס כמפלגה ליטאית ללא נציג ליטאי במועצת חכמי התורה ובכנסת. העסקנים הליטאים שליוו את אריה דרעי באופן לא פורמאלי פעלו להגדלת תקציבי המוסדות הליטאיים ואף זכו ממנו ליחס מועדף. עסקנים אלו הביאו חשש מעלייתה המטאורית של ש"ס ומהפיכתו של הרב יוסף ל"מנהיג הדור" עם מותו של הרב ש"ך. ביוזמת הרב ש"ך הקימו עסקנים אלו את "ארגון בני תורה" בראשות משה גפני שהיה הבסיס להקמת מפלגת "דגל התורה".
העדר חלוקת כוח ברורה בש"ס הביאה להחלטות של הרב יוסף שנסתרו שוב ושוב ע"י הרב ש"ך. מצב זה היה מתסכל מבחינת הרב יוסף אך בלתי נסבל מבחינת הרב ש"ך שחזונו להקמת מפלגה שתראה בו סמכות רוחנית עליונה התפוגג. בכדי למנוע קרע עם ש"ס הודיע הרב ש"ך שיקרע לליטאים להצביע עבור "דגל התורה" ולמזרחיים להמשיך ולהצביע ש"ס, כך למנוע את המאבק בין שתי המפלגות על קולות המזרחים.
הבחירות לכנסת ב-1988 היו מערכה לא מתואמת דו ראשית שייצגה את מערכי הכוח המורכבים בש"ס. בראש המטה הרשמי עמד יצחק פרץ שהוביל קו ימני פונדמנטליסטי בעוד שאריה דרעי הוביל מערך הסברה מקביל, אמביוולנטי מבחינה מדינית ושידר מסרים מתונים מתוך מגמה להגיע לקהל רחב: חרדים וחרדים מזרחים, דתיים ומסורתיים, מתנחלים ואנשי ימין, תוך שימוש בהסתה עדתית כמוטיב מרכזי בתעמולת הבחירות. ש"ס זכתה בבחירות בשישה מנדטים ודגל התורה בשנים. תחזיתו של הרב ש"ך התאמתה והמחנה החרדי כולו גדל ל-13 מנדטים. גם חזונו של הרב יוסף הוכיח את עצמו, והוכח קשר ישיר בין פעילות "אל המעין" לגידול אלקטוראלי. בישובים בהם פעלה רשת "אל המעיין" הכפילה ש"ס את כוחה ואף שילשה אותו. למרות האכזבה מהליכוד, ולמרות שהמערך בראשות שימעון פרס הבטיח טובות הנאה מרחיקות לכת בתחומי המימון והחקיקה, לא רצתה ש"ס להכעיס את בוחריה בעלי האוריינטציה הימנית והצטרפה לממשלתו של שמיר. רשימת ההטבות שהציע פרס הוגשה לשמיר, אושרה ועוגנה בהסכם הקואליציוני. בשל התרחבות ארגוני הלוויין שלה גדלו הצרכים הכלכלים של ש"ס ולא ניתן היה להסתפק בתקציב כפי שאושר בהסכם הקואליציוני. בכדי להגדיל את תשואותיה הפעילה ש"ס סדרת משברים.
"התרגיל המסריח" - לאחר שישה חודשי הכנות הצטרף אריה דרעי לשמעון פרס במהלך שנועד להפיל את ממשלת האחדות של שמיר, ולתמוך בממשלה בראשות שמעון פרס. שמיר פיטר את פרס ואתו התפטרו שרי העבודה. בהצבעת האמון שנערכה 48 שעות מאוחר יותר, נעדרו חמישה מחברי הכנסת של
ש"ס והביאו להפלתה של הממשלה. המסרים שהגיעו מבית הרב ש"ך, שראה בהפלת הממשלה ערעור על סמכותו, היו קיצוניים בחריפותם עד כדי הטלת חרם על הרב יוסף, דרעי ותומכיהם. השלכותיו של חרם כזה, סילוק תלמידים מישיבות ליטאיות, סילוק מורים מזרחיים מישיבות וקרע בתוך העולם החרדי הובילו בסופו של דבר את ש"ס לתמוך בממשלה בראשות הליכוד.
למרות שהאירוע גרם לחברה החרדית להתפצל בין חצרות אדמו"רים, תומכי ש"ך, תומכי ש"ס ותומכי הרבי מלובאביץ' הרי מנקודת ראות פוליטית זכתה ש"ס בחיזוק מעמדה. ש"ס נתפסת מנקודה זו לא כמפלגת ציר, אלא כמפלגה בעלת עוצמה החורגת מהפוטנציאל האלקטוראלי שלה, בעלת כושר מיקוח גבוה ויכולת להעלות ולהוריד ממשלות. ש"ס זכתה שוב בתשואות חורגות, הגידול החריג התבטא לא רק במספר התיקים המיניסטריאליים והמינויים האחרים, אלא גם באיכות המשרדים (סגן שר האוצר, סגן שר הפנים, נציגים בוועדת חוץ ובטחון) . תקציבה של ש"ס גדל פי שנים. הסכם כי יבחנו הקריטריונים לחלוקת כספים ייחודיים. להסכם הקואליציוני הוכנסו סעיפים המחייבים את הממשלה בתמיכה בחקיקה דתית.
את המבנה האירגוני של ש"ס עד 1992 לא ניתן לבחון ע"פ מבנה מפלגה טיפוסי בישראל. כיון שהיא מנוהלת ע"י פטרונים חוץ פרלמנטריים היא חסרה מנגנונים דמוקרטיים. המסגרת האקראיות שפעלו עד 1992 היו מעטות, ובעיקר, נעדרו כוח ממשי. החל מראשית פעולתה מקימה ש"ס סדרה של ארגוני לוין המעצימים את כוחה בקרב קהל היעד שלה. "אל המעיין" נרשמה כעמותה ביוני 1985 כשעל דגלה טיפוח ערכיה המסורתיים והדתיים של היהדות הדתית וחינוך הנוער ליהדות ולדתיות. העמותה הקימה בתי תרבות ביישובים לפעילות תורנית, חוגים, שיעורי תורה, חוגים ועבודה עם אוכלוסיות מיוחדות (עולים, אסירים). ההיענות העצומה לפעילות של "אל המעיין" הביאה את נציגי ש"ס לאשר עוד מבנים ולגייס עוד תקציבים בכדי לתת מענה להתארגנויות מקומיות. "אל המעיין" נתנה תשובה למבקשים לחזור בתשובה, למבקשים לחזור למקורותיהם התרבותיים, ולצורך של המזרחיים לארגן את זהותם הקולקטיבית המתחדשת במסגרת ציבורית.
פעילות הארגון הסתמכה על כמה עקרונות: יש לתת מענה, ולו זמני, לכל דרישה מהשטח, פעילות ללא תשלום, בכדי לקיים את הפעילות יש לשאוף להגדרת סעיף תקציבי נפרד וקבוע לכל מסגרת. מספר הסניפים גדל במהירות וב-1992 היו ל"אל המעיין" 350 סניפים בעיקר בפריפריה. למרות טשטוש התחומים יש ניצנים של הפרדה בין החינוך הלא פורמאלי ב"אל המעיין" לחינוך הפורמאלי ב"רשת מעיין החינוך התורני בא"י". ההחלטה להקים רשת חינוך פורמאלי התקבלה בש"ס כבר ב-1986. ש"ס לא פעלה בחלל ריק בתחום זה. מוסדות חינוך מזרחיים היו קיימים בשטח זה זמן ורשת תלמודי תורה הוקמה ע"י הרב ראובן אלבז כבר בשנת 1975. בשלב ראש התבססה "רשת מעיין החינוך התורני באי" על
מוסדותיו של אלבז ובהמשך סיפחה מוסדות מזרחיים שהיו סמוכים לתקציבה של אגודת ישראל ויזמה הקמת מוסדות חדשים.
מימון הלימודים נעשה ברובו ע"י ש"ס ותקציבים הוזרמו ממשרדי הממשלה השונים. שיטת התגמולים אמצה בחינוך הפורמאלי, כמו גם בחינוך הלא פורמאלי ותלמידים מצטיינים קבלו פרסים על הישגיהם. בהעדר תוכנית לימודים התבססו הלימודים על כוח ההוראה הקיים שחלקו הגדול לא עבר הכשרה. הושם דגש על לימודי קודש תוך שלילת לימודי חול ומשחקי ספורט והודגש הצורך להישמע להוראת הרב יוסף ללא עוררין. בית הספר שימש כאמצעי לחינוך ההורים בשלט רחוק: הופעל לחץ להוציא את מכשירי הטלויזיה מהבתים, הורים הוזמנו לשיחות חינוך ומחנכים הגיעו לבתים. הנהירה למוסדות הלכה וגברה והם התרחבו במהירות. דרעי נתן פתרונות מהירים ובהעדר מבני לימוד הוצבו קרוונים בקרבת הקהילה מקבלת השירות. החל מ-1992 עם ההכרה ברשת כמוסד מוכר החלה הרשת להתבסס.
בישראל אין חוק יסוד המסדיר את תפקיד המפלגות, את המבנה שלהן ואת דרך פעולתן, אין פיקוח על ההוצאות, להוציא הוצאות המתייחסות ליחידת המימון המפלגתית שהתמסדו בחוק מימון מפלגות -1992. מרבית הפעולות הפיננסיות של המפלגות אינן מבוקרות כלל. ייחודן של המפלגות החרדיות בהיותן זרם חינוך אוטונומי נעדר פיקוח ע"פ החוק, המאפשר שימוש במימון ציבורי, שגם הוא נעדר פיקוח ע"פ חוק. למקורות מימון פרטיים מצטרפים תקציבי מימון ציבוריים ותקציבים עקיפים כמו הכספים הייחודיים. עד שנת 1992 נדרשה פעילות אינטנסיבית בכדי לצמצם את הפערים, אותם ראו מנהיגי ש"ס כמונומנטליים. עד לאותה שנה לא שלטה ש"ס במשרדים מהם שואבים מוסדותיה את מירב התקצוב (חינוך ודתות) ולכן עשתה שימוש במיקוח פנים משרדי ותמרון סעיפים כאמצעי להגדלת הכנסותיה. משנת 1985 כשהתברר שאי אפשר להשיג את המטרות מתקציב משרד החינוך פרצה ש"ס אל השוק האפור של העמותות. העמותות מהוות גוף משפטי המזכה אותן בתקציבים אך אינו מחייב אותן בפיקוח חיצוני כמוסדות ציבור.
בכדי לקבל מימון כפול לאותו מוסד ניתן לייסד שתי עמותות בממוקמות באותו אתר ופעילים בהם אותם אנשים, אך הן בעלות שם שונה. עמותת "אור חיים" שהיא גם מוסדות אור חיים" תוקצבה פעמיים בשנים 1989-1990, "המרכז לטיפוח החינוך החרדי" ן-"דגל ירושלים" תוקצבו בנפרד ב-1985, כאשר למעשה הן מהוות גוף אחד. שימוש אחר שניתן לעשות בעמותות הוא להשתמש בהן כבצינור להעברת כספים לעמותות משנה, עמותות אלו יכולות לקבל במקביל מימון נפרד ולחלקו שוב לעמותות משנה. מהבנה מורכב זה מונע שקיפות ומאפשר זרימת כספים אוטונומית ונטולת פיקוח וכסף שניכנס לעמותות שימש גם למימון פעילות פוליטית. בשנים 1985-1986 הצהירה ש"ס על תכנון מספר רב של עמותות בהן צפוי מספר משתתפים גדול. גם עמותות אלו, תנועת הנוער "בני ישי", ארגון נשים "אל המעיין", גם עמותות אלו זכו לתקצוב. באמצעות רישומים כפולים במוסדות שונים קבלה ש"ס תמיכה כפולה לאותו תלמיד. כמו כן תוקצבו מוסדות קטנים באופן חריג, עד 1.2 תלמידים, תלמידים עובדים ומשתכרים שאינם
עומדים בקריטריון "תורתם אמונתם" או תלמידים זרים שמומנו ע"י משרד הקליטה וגם ע"י משרד החינוך.
אריה דרעי עמד על חשיבות השלטון המקומי כגורם משפיע על המדיניות הציבורית כשכיהן כמנכ"ל משרד הפנים 1984-86 ואח"כ כשר הפנים במשך שמונה שנים רצופות עד 1993. ב-1996 הוא דאג להחזיר את המשרד לשליטת ש"ס לשלוש שנים נוספות. משרד הפנים, מהגדולים שבמשרדים שולט בתקציבי ענק, תקציבי פיתוח, רשויות מקומות, הקדשים, תכנון ארוך תווך. המשרד יכול להוות כר לחלוקת תמריצים סקטוריאליים, ומקורות העצמה שלו כוללים כספים, באמצעות העברה לארגונים מועדפים, מינויים פוליטיים במשרד, ברשויות המקומיות ובארגונים משיקים. תכנון בניין ערים, שליטה בשימושי קרקע, חקיקת עזר ובנוסף למשרד זיקה ישירה לבוחר הפוטנציאלי דרך השירותים אותם הוא מספק. דרעי יזם גם העברה של סמכויות ממשרד הדתות למשרד הפנים בנוגע למועצות הדתיות, שעוגן כתיקונים לחוק שירותי הדת היהודיים התשל"א-1971. השינוי מעניק למשרד הפנים, באמצעות שר הפנים או הרשויות המקומיות, שליטה בתקציבי המועצה הדתית המקומית.
המועצה הדתית היא מקור לחלוקת תמריצים כמו משרות לפעילים (5000 משרות ב-1994) וכמו כספים המועברים למוסדות דת קיימים או להקמתם של חדשים. בפשרה בין ש"ס למפד"ל ב-1986 נקבע גם כי השליטה על הרכבן של המועצות הדתיות תהייה בידי ועדת שרים מיוחדת, ולא בידי שר הדתות (דר. בורג מהמפד"ל) ובכך להקטין עוד את שליטתה המסורתית של המפד"ל במועצות הדתיות, בתקציבים ובמינוי רבנים ולהמירה בהגמוניה של ש"ס.
משרד הפנים בראשותו של דרעי העביר כספים למוסדות ש"ס באמצעות הרשויות המקומיות. תוספות תקציב שהוענקו למשרד הפנים הגדילו בעיקר סעיפי תקציב נטולי קריטריונים ברורים שאפשרו טווח משחק רחב יותר בהעברות כספים. דרעי פעל לרישום מוסדות ש"ס כסעיפי תקציב בתקציב המשרד אך בעיקר פעל להעברת כסף למוסדות ש"ס דרך הרשויות המקומיות כתנאי להעברת מענקים לכיסוי חובותיהן של הרשויות. מבנים בבעלות הרשויות המקומיות הועברו לרשות ש"ס בעידודו של משרד הפנים.
באמצעות חוק התכנון והבניה ובאמצעות השליטה במינויים לראשי הועדות המחוזיות ובנוהלי הפשרות שטחים והקצאות לבניה ציבורית תרגם דרעי את כוחו הפוליטי לעצמה ממשית. שלושה מתוך ארבעה יושבי ראש ועדה הומרו במינויים מזוהים עם ש"ס ואת השפעתם ניתן היה לראות מיד באופי השטחים המופשרים. בירושלים 95% מהשטחים המופשרים, בשנות כהונתו של דרעי במשרד הפנים, היו לצורכי דת, אך השפעתן המרכזית של ועדות התכנון והבניה היתה בנושא הקמת קריות חרדיות.
בשנות כהונתו של דרעי כשר הפנים פעלה ש"ס לתקן את הקיפוח התקציבי של מוסדות הדת המזרחיים. ש"ס ניהלה מאבק מול המפלגות הדתיות והחרדיות האשכנזיות להגדלת חלקה בעוגת הכספים הייחודיים. נעשה שימוש באמצעים פוליטיים מקובלים, כמו גיוס כספים דרך סעיפים שונים של משרדי הפנים, החינוך והדתות וניצול משברים קואליציוניים ובאמצעים מקובלים פחות, כמו ריבוי העמותות. כתוצאה ממאמציה של ש"ס גדלו הכנסותיה בשנים 1984-1991 מ-1.8 ₪ מיליון ל-77.6 מיליון ₪. לכאורה זהו גידול עצום אך למעשה בגלל הגידול העצום במוסדות החינוך והתרבות וההתפתחות הארגונית נוצר צורך מתמיד באיתור דרכים חלופיות להגדלת מקורות הכנסה.
אל הבחירות לכנסת ה-14 הגיעה ש"ס במצב פנים מפלגתי קשה ואם צפי לירידה אלקטוראלית שנבעו ממאבקה מול הסיעות החרדיות ומול החזית הדתית לאומית. בנוסף ליריבויות אלו, נוספה מבית היריבות בין מחנה דרעי למחנה אלי ישי שאיגד את בניו של הרב יוסף בהתנגדות לדרעי שרצה להציב את עצמו במרכז הקמפיין. דרעי נאלץ לחפש אסטרטגיה גיוס קולות בכדי למנוע את הצמצום הצפוי בכוחה של ש"ס. רעיון הקמיעות העלה בכדי לגייס קהל מזרחי-מסורתי המושפע משיקולים רגשיים/מיסטיים. הנטייה הטבעית היתה לפנות למקובל, הרב כדורי. מערכת הבחירות נבנתה על שלושה קדקודי משולש, הרב יוסף, הרב כדורי ואריה דרעי. הוזמנו 200.000 ערכות ברכה מהמזרח הרחוק שכללו תליון עם דמותו של כדורי ומילים מיסטיות, נר להדלקה לפני יום הבחירות ואיגרת צבעונית. 20.000 קלטות תעמולה חולקו, זמרים חוזרים בתשובה כמו שימי תבורי ועופר לוי חיברו שירים שנושאם הרב יוסף או דרעי ואומנים חוזרים בתשובה כמו יהודה ברקן נשאו דברים לזכות אריה דרעי ועינוי הדין.
למרות המסר הכפול שהעבירה ש"ס לבוחריה בנוגע להצבעה המפוצלת לתפקיד ראש הממשלה, נחתם הסכם עודפים עם הליכוד, ורק בנימין נתניהו זכה לברכת הרב כדורי, כרמז להעדפת הליכוד. בחירות 1992 הביאו בסופו של דבר להגדלת כוחה של ש"ס מ-6 ל-10 מנדטים. מנקודת ראותה של ש"ס, חוק הבחירה הישירה הגדיל לא רק את עצמתה האלקטוראלית, אלא בעיקר את עצמתה הפוליטית וכתוצאה מכך גם גדלו התפוקות להן זכתה בכסף.
החלטתו של היועץ המשפטי לממשלה להעמיד לדין, בעקבות פרשת חברון-בר-און את אריה דרעי בלבד, תוך שחרור מאחריות פלילית את רה"מ, מנכ"ל משרדו ושר המשפטים הביאה לתגובה חריפה של ש"ס. תגובת של ש"ס משקפת משקפת את הדואליות של מפלגה פוליטית ותנועה עממית חברתית. ברב יוסף קרא לשינוי סדרי בראשית בעוד הנציגים הפרלמנטרים התמקדו בחידוד השסע העדתי והפקת רווחים פוליטיים. במהלך שנת 1997 נקרא הציבור לחזק את אריה דרעי באמצעים שונים עד כדי פלחן אישיות: קריאת פרק תהילים יומי לזכותו, ברכות מיוחדת ע"י כל סנדק בברית מילה בתחילתו וסופו של כל שיעור תורה, בראש חודש ובראש השנה.
למרות הפגיעה בדרעי בחרה ש"ס להישאר בממשלה. התשואות הכספיות שלהן זכתה ש"ס בתמורה מהירות ומדידות 352 מיליון ₪ העברו בשלושה חודשים כתוספת תקציב למוסדות ש"ס השונים. לשם השוואה רשת "מעיין החינוך התורני" כולה תקצבה באותה שנה ב-128 מיליון ₪ בלבד.
השלכה אחרת של האירוע נוגעת להתלבטות המערכת המשפטית אם לזמן את הרב יוסף לחקירה עקב התבטאויותיו המסיתות. האופציה להעמיד את הרב לדין עוררה תגובות סוערות למרות מגוון התגובות, המכנה המשותף היה כי יש להתחשב במעמדו המיוחד של הרב יוסף כסמל, "פרסוניפיקציה של ש"ס".
ב 17.3.99 נגזרו על דרעי ארבע שנות מאסר. תוצאות המשפט פיצלו את החברה הישראלית לשתי קבוצות. קבוצה אחת ראתה בתוצאות המשפט אקט של החזרת הערכים המוחלטים לזירה הציבורית, בניגוד לערכים הכפולים שייצגה המערכת הפוליטית. הקבוצה השניה ראתה במשפט הוכחה נוספת לאפליה על רקע עדתי ודתי, תוך היאחזות בסולמות ערכים אלטרנטיביים טענה כי לדרעי לא נערך משפט צדק, או שלכל הפחות אין כאן עברה מוסרית. בסביבה הפנים מפלגתית הייתה התגייסות כללית בכדי להביע תמיכה בדרעי, ובכדי להאשים את הממסד. הרשעתו של דרעי תורגמה להרשעה קולקטיבית ונתפסה כספק חוקית ובלתי מוסרית. למרות התחזקות מעמדו לכאורה, של דרעי בתוך המפלגה קריאות תיגר החלו להישמע מפי יריביו שהטילו ספק ביכולתו להנהיג את המפלגה בבחירות.
קריאות אלו שימשו, בין היתר, קטליזטור לחתירתו של דרעי לקולות בכל מחיר. כל ירידה בכוחה של ש"ס ואף קיפאון יקרא כתחילת סופה של התנועה. שינוי האסטרטגיה של זיקוק התנועה לכדי גרעין חזק והומוגני להרחבת השוליים ההטרוגניים היה המחיר שנאלצה לשלם ש"ס. מוקדי האסטרטגיה של דרעי היו עדתיות ופנייה לדפוסי הצבעה אמוציונאליים. משפטו הוצג כניסיון חיסול של מפלגה פוליטית לגיטימית על ידי הפללה, לצורך גיוס מצביעי מחאה מכל זרמי החברה. אלי ישי וחצר הרב יוסף הציבו במוקד האסטרטגיה שלהם את הדת ואת דמותו של הרב. התחרות בין המחנות פעלה לטובתה של ש"ס. הרחובות הוצפו בפרסומים הנושאים מסרים משני הסוגים שפנו לכל הקהלים של ש"ס. כרזות נושאות דמויות של הרבנים יוסף וכדורי, בקבוקי שמן מפלסטיק, נרות ירוקים (לעילוי נשמתו של רבי מאיר בעל הנס), תמונות זעירות של הרבנים תגברו את המצביעים הפוטנציאליים. ש"ס זכתה בבחירות 1999 ב-430,676 קולות וב-17 מנדטים.
עם כניסתו של דרעי לכלא והעברת המנהיגות לאלי ישי, מתחלף מודל המפלגה האגרסיבית בדגם המפלגה המסתגלת של ישי. התרחקותו של דרעי מחצר הרב לשנה ושמונה חדשים (זמן שהותו בכלא) אפשרה לרב פרספקטיבה לשקול את טובת המפלגה, והוא קיבל שתי החלטות: להשאיר את ישי כמנהיג המפלגה גם לאחר שחרורו של דרעי, ולשלב את דרעי בחיזוק עולם התורה ותהליך החזרה בתשובה, החוץ מפלגתי. הגידול האלקטורלי עמד בניגוד למטרותיו של הרב יוסף ליצירת גרעין הומוגני של בני תורה המקבלים את מרותו, להגדלת המגזר הדתי, ולשינוי פניה של החברה הישראלית. ההטרוגניות
מחלישה את התנועה, היא מפצלת אותה לעדות משנה ומוקדי כוח אלטרנטיביים. שינוי מבנה הכוח ומאפייני הנפשות הפועלות הובילו למצב שבו הסמכות הרוחנית הפכה להיות צומת העשייה הפוליטית. בגיל 79 מצא עצמו הרב יוסף נאלץ להתמודד עם ראשי ישיבות ומנהיגי חצרות, עסקנים ובעיקר עם מלחמות החצר בין בניו שלו.
ארגון הכלאיים של ש"ס החל לאבד מכוחו עם התגברות התנגדות המערכת הפוליטית למימון ארגון בעל גירעונות, וללא פיקוח. ערעור על אוטונומית הארגון באה לידי ביטוי בהתנגדות מקצועית לחוסר פיקוח על התכנים הנלמדים וקביעת מנכ"לית משרד החינוך, באופן חד צדדי, שמקצועות היסוד, כולל מתמטיקה ואנגלית, ילמדו בישיבות, לאחר שניסיון ההדברות עם הישיבות לא עלה.
טסלר טוענת כי השינוי המרכזי מאז 1999 התבטא בצמצום הדואליות המובנית לתוך ש"ס בין פרגמטיזם לפונדמנטליזם. יציאת דרעי ממוקד ההשפעה אפשר עלייתו של פונדמנטליזם גלוי, וזיקוק מטרות המפלגה בידי מנהיג אחד, עליון ומוחלט, הרב יוסף, שמיקד את מטרות המפלגה בקידום המהפכה הדתית. הערכות ש"ס לבחירות 2003 התמקדה במסרים דתיים מובהקים והתעלמה כמעט לחלוטין ממסרים עדתיים. תוצאת הבחירות משקפות לא רק את השינוי בשיטת הבחירות אלא, גם את השינוי באופן שבו ש"ס הגדירה לעצמה את קהל הבוחרים הפוטנציאלי שלה.
השינוי במודל הראשוני יצר הזדמנות להגדיר מחדש את הזהות הקולקטיבית הדתית והזהות הקולקטיבית העדתית של בוחריה. פוליטיקת הזהויות שהנהיגה ש"ס דרשה בנייה של תרבות חדשה או שעברה ניסוח מחדש. בבואה לקבוע את הזהות העדתית שאבה ש"ס את חומר הגלם מחיי המשפחה והקהילה של יהדות המזרח ועברה המפואר. תהליך ההאדרה הצריך בנית מיתוסים חדשים, שימוש במיסטיקה, קדושים ומקומות קדושים כאמצעים לגיבוש זהות עדתית.
כ-30% מתושבי המדינה מבקרים באתרים קדושים. התופעה מתקשרת לפריחתן, החל משנות ה-80, של אמונות ופרקטיקות מיסטיות. מקור הגידול העצום במספר המקומות הקדושים בישראל ב-15 השנים האחרונות (מ-36 ל-102) מקורו ביוזמותיה של ש"ס, ומרבית המקומות מיוחסים לרבנים מזרחיים. חידוש הפולחן נעשה כאקט מתריס לגילוי זהות מחודש והפגנת זהות עדתית דתית מול הזהות הישראלית התובענית והחד ממדית. אתרי פולחן במקום קבורת עצמות קדוש שהעלו ארצה או באתר בו נתגלה/חודש מקום קדוש על בסיס אמונות עממיות ומסורות מקומיות.
הערצת קדושים שהיותה רכיב בזהות המסורתית של יהודי צפון אפריקה העתקה ארצה בשלושה אופנים: פלחן סביב קדושים שמקום קבורתם העתק לישראל, פלחן סביב קברי צדיקים מקומיים, פלחן סביב צדיקים בני זמננו. פריסת המקומות הקדושים בפריפריה בתחום שבו התפתחו ריכוזים גדולי של בני עדות המזרח תורם לדימוי העצמי של הקהילות הפריפריאליות. ריבוי אתרי הפולחן אפשר פיזורם בכל חלקי
הארץ והריטואל /ל נסיעות קבוצתיות מאורגנות לקברי צדיקים הפך אמצעי נוסף לחיזוק הזהות העדתית. לתופעת ההערצה של קדושים בני זמננו יש השלכות אירגוניות ופוליטיות מובהקות, היות ומאז שנות ה-90 התגבשו חצרות סביב קדושים מקומיים והפכו לכוח פוליטי. רשת התמיכה הקהילתית הסובבת כל חצר משמשת מרכז כוח, שעל תמיכתו נאבקים מנהיגיה הפוליטיים של ש"ס . חלק מהחצרות הכריזו באופן פומבי על תמיכה בש"ס וחלק נשארו עצמאיות (טסלר 2003).
לצורך בניית המיתוס של "להחזיר עטרה ליושנה", נעזרה ש"ס בתהליכי פירוק הזיכרון הלאומי, העוברים על החברה הישראלית, תוך הענקת משמעות חדשה לאתוס העלייה, הקליטה, ההתישבות. ש"ס מייחסת למייסדי המדינה כוונת ביצוע של אפליה עדתית ודתית מתוך כוונה להנציח את דמותו של ה"מזרחי הדפוק" אותו רק מפלגה מזרחית אותנטית יכולה להציל. ש"ס מפרקת את דפוסי השלילה הציוניים (שלילת הגולה, שלילת העבר, שלילת הדת) ומטפחת את הקשר אל הגולה כחלק מהעבר המפואר של הקהילות המזרחיות. החזרה לשורשים מאפשרת למנהיגות הרוחנית לייצר "קהילה מדומיינת" בה יש חפיפה מלאה בין הזהות הדתית לזהות העדתית. תהליך הדמיון הופך את רבני מרוקו לדמויות מיתיות, ומשחזר את העושר החומרי והרוחני של הקהילות היהודיות בארצות האיסלאם.
בעוד שההנהגה הפוליטית של ש"ס מדגישה את מרכיבי הזהות העדתית מדגישה המנהיגות הרוחנית את הזהות היהודית, על פי דרכו ההלכתית של הרב יוסף. תרגום הזהות היהודית לאופציה פוליטית יתכן רק על פי האופציה הדתית השמרנית, החלת הדת על המדינה. הרב מציב את חזון אחדות כל ישראל בארץ ישראל תחת דגלה של ההלכה הארצישראלית ותובע את קבלתה המוחלטת של מסורת "יוסף גר צדק" (מסורת עדות המזרח שישבו בארץ ישראל). לתפיסתו על כל יהודי הארץ לשוב לאמת דתית ונורמות של עבר אמין ומוסמך יותר, חיי היהודים בארץ ישראל עד המאה ה-20 במסגרת "ועד העדה הספרדית" אשר ניהלו את חייהם ע"פ פסיקותיו של הרב יוסף קארו. כל מציאות השונה מפסקי מרן היא סוטה ויש לשנותה.
בתהליך הבנייה מחדש של הזיכרון הפוליטי של העדה קיבעה ש"ס מחדש את המוסדות וההסדרים הקהילתיים הרצויים. בית הכנסת נקבע כמקום מפגש מרכזי וכמקור סמכותה של ש"ס, ונוספו לו פונקציות נוספות. בית הכנסת התחזק לא רק כמקום מפגש דתי, אלא כמקום מפגש חברתי המסוגל לספק צרכים נוספים של הקהילה שהמדינה אינה מספקת. בית הכנסת משמש כמקום שבו הרבנים מכנסים קהלים שונים (גברים, נשים, ילדים), מחלקים עלונים ופרסומים של ש"ס על ישיבות חדשות, אירועים רוחניים או חברתיים קרובים. בית הכנסת הוא המקום שבו מעבירים מידע על ארגוני גמ"ח ועל מקומות עבודה פנויים, על שידוכים ועל אקטואליה. מקום שבו דנים בפוליטיקה עדתית ודתית, מגייסים כספים למטרות צדקה ומטרות אחרות, ומגייסים פוליטית את המעוניינים להרחיב את השתתפותם בפעילות החברתית של התנועה. למעשה, בית הכנסת המזרחי המזוהה עם ש"ס, הופך גם לסניף מפלגתי שלה. התרחבות הפונקציות של בית הכנסת משרתת גם מפלגות דתיות אחרות, מה שמסביר את הגידול העצום שחל במספר בתי הכנסת החדשים בשנים האחרונות מאז כניסת ש"ס למערכת המפלגתית: מ-4000 בתי כנסת ליותר מ-10000.
לבתי הכנסת החדשים שורה של חדרים נספחים המשמשים למפגשים מסוגים שונים, שעורי דת ברמות שונות, הדרכה לנשים לניהול משק בית יהודי, חינוך נוער וילדים. בחדרים הנספחים לבית הכנסת מתאספים לצפייה משותפת בדרשות הרב יוסף המועברות באמצעות רשת הלוויין. הרב יוסף נקבע כסמכות עליונה לא רק מבחינה רוחנית הלכתית
אלא גם פוליטית וחברתית. פסיקותיו, המחייבות אף יותר
מחוקי המדינה, מעוגנות בחוקי ההלכה. יש מגמה מובנית לחיזוק דמותו של הרב ולהעמידו כאחד מגדולי הפוסקים בהיסטוריה היהודית. מראשית שנת 2000 מעוגנת פסיקתו במערך של סדר לימוד הדף היומי "ילקוט יוסף" כמקבילה לקיים בתלמוד.
העושר המאפיין את בתי הכנסת החדשים, מצטרף להילת הקדושה של המקום, ואלה הופכים את המקום למקום מפגש נעים, המושך אליו גם אוכלוסיה מסורתית וחילונית. האחרונים מזדמנים לבית הכנסת בעתות חג או בנסיבות של לידה או מוות ומגלים מחדש את זהותם הדתית לקראת בר המצווה של הבן, עלייה לתורה לקראת אירוע של חתונה או בר מצווה, תפילות בשנת אבל, ברכת הגומל בעקבות אירוע חריג וכדומה. אנשים אלה מגלים שמחבקים אותם חונכים ומלווים בדמות פעילי ש"ס ורבנים, המסייעים להם להתחבר מחדש לזהותם הדתית וסוחפים אותם לאינטראקציה נוספת במעגלי הקהילה הדתית.