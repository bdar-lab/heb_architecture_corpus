תקציר
בתי הזיקוק לנפט הוקמו בעמק זבולון בשנים 1938-1939. בעצם הקמתם הושלמה שורת פרויקטים שסיפקה לבריטים נפט מזוקק בנמל חיפה - בעיקר עבור אוניות הצי המלכותי המשייטות בים התיכון. חיפה הפכה לסניף המערבי של תעשיית הנפט הבריטית - חלקה הגדול בבעלות ממשלתית. לצד המפעל קמה שורת מבנים קונבנציונאליים שאכלסו משרדים, מגורים ופונקציות תומכות. המבנים נתפסים כחריגה סגנונית בנוף האדריכלי של אותה תקופה ויוצרים בועה ייחודית בקונטקסט ארצי. גם טכנולוגית הבנייה של המבנים חריגה, היא משלבת ידע מיובא ומערכות אקלימיות מתקדמות לזמנן באזור. המתחם סמוי מן העין בניגוד מוחלט למפעל שבצילו הוא מסתתר. המפעל ושלל מתקניו היו לעומת זאת לנקודת הציון המשמעותית במרחב האורבאני. כל המבנים במתחם תוכננו ע״י צמד אדריכלים בריטיים שכמעט ואינם ידועים בימינו. אותם אדריכלים תכננו עבור חברת הנפט מספר אתרים ברחבי המזרח התיכון, מהם ניתן ללמוד על מקורות ההשפעה של הסגנון האדריכל,. העבודה חוקרת את ההקשרים הפוליטיים והאדריכליים של המקום ודנה בערכיו הראויים לשימור. מוצג בה תיעוד נרחב של המתחם ושל מבנה הנהלת החברה - המרכזי בהירארכיית התכנון של האתר. ליבה של העבודה הוא פרויקט יישומי המציע הסבה של מבנה המשרדים המרכזי למוזיאון. הצעת התכנון מלווה בדיון על היבטים הקשורים בשינוי ייעוד של מבנים בעלי חשיבות היסטורית ובהגדרת דרגות החופש בתכנון השינוי. המוזיאון המוצע מוקדש לתולדות המקום ולמורשתו, דרכו יתאפשר חיבור נאות בין האתר ההיסטורי הנסתר לציבור הרחב.
מבוא
לאחר 157 שנות שלטון תורכי (במיקומה המודרני של העיר) השתלטו האנגלים על חיפה ב-23 בספטמבר 1918 ופתחו בה עידן חדש. רבים רואים בו את תקופת הזוהר של העיר. חיפה הציעה באותן שנים תעסוקה והזדמנויות בניה ונהנתה מהגירה חיובית של יהודים וערבים - מוסלמים ונוצרים - שמצאו תעסוקה במפעלים גדולים ובבתי מלאכה שהוקמו בה. במפקד האוכלוסין ב-1931 נמנו בחיפה כ-50,000 נפש (31% יהודים), ואילו ב-1944 כבר התגוררו בה 128,000 נפש (52% יהודים).
בתי הזיקוק לנפט הוקמו בעמק זבולון בשנים 1938-1939. המתחם בו הוקמו גובל בגדה הצפונית של נחל הקישון ומשתרע על כ-3700 דונם. מיקומם נקבע בסמוך למוצא צינור הנפט שהוביל את חומר הגלם מכירכוך שבעיראק דרך טריטוריה רצופה בהשפעה בריטית. המתחם כולל את מפעל הזיקוק ואזור מנהלתי שבו תשעה מבנים קונבנציונאליים מקוריים. התחום המנהלתי משתרע על פני כ-83 דונם לאורך ואדי פוארה (שדרות ההסתדרות). המבנים המנהלתיים נבנו בעשור הראשון להקמת המפעל. מעבר לגדר המנהלתית, נמצא בתחום המפעל מבנה נוסף, אף הוא מתוארך לאותה תקופה.
שטח המפעל כולל בעיקר מתקני זיקוק עתירי צנרת ועל כן זכה לכינוי "עיר הצינורות". בסבך הצינורות אי אפשר שלא להבחין בשני מגדלי הקירור - ה"לבניות": מבני קרום בטון מזוין הנישאים לגובה 80 מטרים שנבנו אף הם ב-1939. בנוסף ניתן למצוא בשטח המפעל יסודות לשני מגדלי קירור נוספים שלא הוקמו, מבני פלדה מקוריים ומבני מגן קונבנציונאליים למיכלים ולמגדלי זיקוק.
הקמת בתי הזיקוק במפרץ חיפה שיקפה מציאות פוליטית רחבה והייתה לחלק ממהפכת אנרגיה עולמית. סיפור בנייתם הוא תמונה פוליטית-טכנולוגית ואדריכלית של המזרח התיכון בין שתי מלחמות העולם. הפן הפוליטי-טכנולוגי נגזר מהקשרים גלובליים של יחסי הכוחות בין המעצמות דאז ובפרט מיחסן של כל אחת לצרכי הנפט שלה. באותה תקופה נאמדו רזרבות הנפט שבמסופוטמיה, פלשתינה וחצי האי ערב. מרכז הכובד העולמי של העניין ב"זהב השחור" הוסת אל המזרח התיכון. על אף הציפייה למצוא מאגרי נפט בין הירדן לים, לא נתגלו כמויות משמעותיות באזור. למרות זאת, נותר העניין הבריטי בפלשתינה בעינו והתמקד בחשיבותה כרצועה אסטרטגית - גשר בין אזורי ההשפעה והמושבות הבריטיות ממזרח והים במערב.
עבודה זו עוסקת בחשיפת המתחם הסגור של בתי הזיקוק ובסיפורו של המקום - משבצת ראויה לגילוי המשמרת את מערך המבנים כמעט ללא התערבות אדריכלית-חזותית מיום הקמתם. מלבד סקירת הרקע המחולל אציג תיעוד נרחב של המקום ואתמקד במבנה הנהלת החברה - המרשים במקבץ. העבודה כוללת המלצות לשימור המבנה ומציעה הסבתו למוזיאון, כך יתאפשר חיבור נאות בין האתר ההיסטורי הנסתר
לציבור הרחב. המוזיאון מוקדש לתולדות המקום ולמורשתו, לתהליכי זיקוק נפט ולהצגת ההיסטוריה והטכנולוגיה שהמקום עצמו מייצג.
מטרות הפרויקט
חלקה הראשון של העבודה מתמקד בלימוד הרקע שקדם להקמת מפעל הזיקוק והאתר המנהלתי לצידו. המטרה שתושג בחלק זה היא הרחבת הידע על הקמת המבנים במתחם והבנת ערכם ההיסטורי מתוך הרקע הפוליטי והאדריכל,.
חלקה השני של העבודה הוא פרויקט יישומי המציע להסב את ייעודו של המבנה המרכזי במתחם למוזיאון. מטרת העל של הפרויקט היא חשיפת המתחם לציבור ונלוות לה שתי מטרות משנה:
1.	זיהוי ערכים ראויים לשימור במתחם ובמבנה.
2.	תיעוד אדריכלי של המבנה ולימוד פרטים ייחודיים בטכנולוגיית הבנייה.
רקע היסטורי
ב-1947 היו במזרח התיכון חמישה בתי זיקוק; באבאדאן, חיפה, טריפולי, בחר״ן וסואץ -80% מכושר הייצור של המפעלים היה אז בידיים בריטיות [1947 ,Cliff]. הנוכחות הבריטית במזרח התיכון שאחרי מלחמת העולם הראשונה התקיימה בראש ובראשונה לאור התפיסה האימפריאליסטית המסורתית ותאמה בו בזמן את העניין הגובר של האדמירלות בנפט. טורקיה שלחמה לצד מעצמות המרכז במלחמה נחלה תבוסה ונאלצה עם כניעתה לקבל את דין מדינות ההסכמה בשורה של חוזי כניעה וועידות שלום: ועידת ורסאי, חוזה סוור, ועידת לוזאן וועידת סאן רמו. בסדרת ההסכמים נשללו מטורקיה שטחי האימפריה וחולקו בין בריטניה לצרפת.
בריטניה, בבואה לשולחן המשא ומתן התמידה בכוונתה לרשת את פלשתינה, עבר הירדן וחלקים ממסופוטמיה שלעתיד יוכרו כעיראק. היא עשתה זאת בזהירות ולעתים בערמומיות שניסתה להסתיר את כוונותיה להשתלט על מקורות הנפט הצפויים להתגלות בחבלי הארץ האלה. הייתה לה סיבה נוספת לבסס את שלטונה בגבולות הללו - להשלים סלילת רצף טריטוריאלי יבשתי מחוף הים התיכון ועד הודו -"היהלום שבכתר". חלקים נרחבים בדרום איראן (אז פרס) היו זה מכבר פרוטקטורט בהשפעה בריטית.
דריסת הרגל של הבריטים בדרום איראן הושגה בנסיבות אחרות לגמרי. כמעט לאורך כל המאה ה-19 נשלטו תולדותיה של איראן בידי היריבות בין רוסיה לאנגליה - המעצמות האירופיות הגדולות ביותר באסיה. התחזקות שלטונה של בריטניה בהודו הביאה את כוחותיה אל גבולה הדרום־מזרחי של איראן, ואת השפעתה - הרחק מעבר לו .ככל שהתקדמו הרוסים דרומה והשפעתם בטהראן גברה, כן ראו הבריטים בהתקדמות הזאת סכנה לאינטרסים האימפריאליים שלהם, ועשו מאמצים גדולים להגיב על חדירות הרוסים בהרחבת חדירותיהם שלהם. חשש משותף מעליית כוחה של גרמניה דחף את רוסיה ואת בריטניה זו לזרועות זו, ובאוגוסט 1907 הן הגיעו לכלל הסכמה שחילקה למעשה את איראן בין אזור השפעה רוסי בצפון ובין אזור השפעה בריטי בדרום סביב המפרץ הפרסי, והשאירה במרכז המדינה רצועה הפתוחה לשתי המעצמות [ברנרד,1997].
ב-1901 קיבלה בריטניה מממשלת איראן זיכיון בן 60 שנים לחיפוש ופיתוח מקורות נפט באזור המפרץ הפרסי. ב-1908 נתגלו כמויות נפט משמעותיות וב-1911 הקימו הבריטים את בית הזיקוק באבאדאן. למרות מכשולים לא מעטים בייצור, בית הזיקוק הוכיח עצמו כתועלתי למטרות הממלכה במהלך מלחמת העולם הראשונה. הוא הופעל ע"י "חברת הנפט האנגלו-פרסית" (Anglo-Persian Oil Company) -A.P.O.C, שמרבית מניות השליטה בה נרכשו ע"י ממשלת בריטניה ב-1914 [2004 ,Morelli].
שורשי מדיניות הנפט של בריטניה טמונים בהשבחת כלי השיט של חיל הים המלכותי בתחילת המאה הסב. מהפכת השימוש הנרחב בנפט החלה עם הסבת כלי השיט בחילות ימיים בעולם מפחם לנפט. בעשור הראשון של המאה מרבית כלי השיט עדיין נעו בכוח אנרגיה שהופקה בשריפת פחם. כ-50 שנים לאחר גילוי הנפט כמקור אנרגיה, הכירו ביתרונות הגלומים בו להקטנת גודלן הפיזי של האניות, הפיכתן מהירות יותר ובעלות יכולות תמרון מרשימות. עם המעבר להנעה בכוח הנפט ניכר גם החיסכון בפועלים שעסקו בדחיקת הפחם לתנורי הבעירה.
באנגליה היה זה אדמירל גיוהן א. פישר (John A. Fisher) שהקדים לחזות את המהפך (עוד ב-1886) וזכה לכינוי 'oil maniac' בקרב חוגים בממשל [1976 ,Sluglett]. ב-1911 יחד עם ווינסטון צ'רצ'יל (Winston Churchill) - אז שר הימייה (First Lord of Admiralty) פעל להגשמת המודרניזציה של הצי ועד 1914 עבר הצי כולו הסבה מלאה. התובנות שהושגו עם סיום הפרויקט באשר לנחיצות מקור נפט קבוע ובטוח מסבירות את רכישת חברת הנפט עוד באותה שנה. הצי זכה להסכם אספקה של 20 שנים. למרות העליונות הצבאית שהבטיח הנפט לצי הגדול באירופה ההחלטה כלל לא הייתה קלה. אנגליה - עשירה במכרות פחם ודלה במקורות נפט הפכה תלויה במקורות אנרגיה רחוקים שלימים ישפיעו על מהלכיה המדיניים והצבאיים.
הסיבה הרשמית להשתתפותה של בריטניה בחזית המזרחית של המלחמה הייתה האיום הטורקי על נתיבי השיט להודו (דרך תעלת סואץ), אך הרחבת החזית לעיראק נבעה ללא ספק מהתיאבון הבריטי לנפט. מפתח נוסף התומך בהבנת הכוונות הבריטיות הוא "הצהרת בלפור" (1917). לאחר שב-1916 תכננו לחלוק עם צרפת את הירושה העותימאנית, בהסכם סייקס-פיקו, נקטו הבריטים עמדה באשר לעתיד העם היהודי. המטרה המיידית והגלויה אכן הייתה הכרה בזכותם של היהודים לבית לאומי, אך ידעו שהדרך עוד ארוכה. המטרה ארוכת הטווח של ההצהרה הייתה נדבך נוסף בהבטחת החסות הבריטית על פלשתינה; הסיבות העיקריות - ביסוסה בטרמינל טרמינל ים תיכוני לשינוע נפט ממסופוטמיה וכשער על נתיבי היבשה להודו [2002 ,Finnegan]. מבחן התוצאה נתן לבריטים את פלשתינה כולה. גבולות עבר הירדן שורטטו כפרוזדור לעיראק והופקדו יחד עם עיראק תחת חסות בריטית. אפילו חבל מוסול (העשיר בנפט) שיועד לשלטון צרפתי הוחלף בתמורה למניות הבנק הגרמני (Deutsche bank) בחברת הנפט הטורקית. בנוסף זכתה בריטניה במדינות המפרץ הפרסי. על מנת להקל על נטל השלטון בעיראק ובירדן כוננה בהן בריטניה שלטון מלוכני מקומי מטעמה. בפלשתינה שרר שלטון צבאי עד לסיום הסכמי החלוקה והשלום. בספטמבר 1923 החל בפלשתינה-א״י מנדט בריטי מתוקף ההבנות שהושגו ואושרו בועידת סאן־רמו ע״י חבר "מדינות ההסכמה".
הקמת בתי הזיקוק בחיפה
השימוש בנפט בארץ־ישראל החל ככל הידוע בחורף 1865/66. המשלוחים הראשונים הגיעו מארה"ב -מהלך שבועות ארוכים בדרך הים. עם סיום מלחמת רוסיה תורכיה (1878) זכו הרוסים בשדות הנפט שבקווקז ובעיר הנמל באטום ברצועת החוף המזרחית של הים השחור. רוסיה החלה לייצא נפט לארצות שבתחום האימפריה העותימאנית. הנפט הרוסי היה זול יותר מאחר והיה חלופה קרובה יותר. בא״י נבחר על-פי רב הנפט הרוסי למרות שאיכותו הייתה פחותה מזו של הנפט האמריקאי. יבוא הנפט מרוסיה חדל במהלך מלחמת העולם הראשונה בצל היריבות בין תורכיה לרוסיה [נאור, 2000]. לקראת סוף המלחמה כבש הצבא הבריטי את הארץ וכאמור ב-1923 קיבלה ממשלת הוד-מלכותו גיורג' החמישי שלטון שמהותו משטר נאמנות על פלשתינה-א״י וסביבותיה.
בעשור הראשון לשלטון הבריטים היו לממשלת בריטניה תכניות פיתוח רחבות לשטחי המנדט החדשים, הן החלו להירקם עוד במהלך המלחמה ואף לפניה. אחת התכניות המוכרות נטוותה בכפוף להסכם "סייקס-פיקו" על פיה יועד מפרץ חיפה כמו גם נמלי חיפה ועכו להיות בשליטה בריטית מלאה. יתר חלקי הארץ תוכננו ע״פ ההסכם לחלוקה בין מדינה ערבית, איזור בינלאומי ואיזור אדמיניסטרציה צרפתית. העניין הבריטי במפרץ חיפה נחשף כבר בשלב מוקדם זה, ההסכם מראה שהבריטים הבינו כבר באותה עת את הפוטנציאל הגלום במיקומו לשירות האינטרסים האימפריאליים.
בתחילת הדרך דאגו הבריטים לבסס את שלטונם בארץ אך בעיקר דאגו לענייני הממלכה הרחבים. הם הניחו תשתיות והקימו בחיפה בסיס ימי מרכזי שלעתיד יעברו בו הדלקים אל אניות הצי המלכותי בים התיכון. ככל שגברה הדרישה לנפט באירופה כך חיפשו הבריטים לשינוע יעיל יותר של הנפט ממזרח.
מקורות הדלק העיקריים היו באותו זמן בפרס. בעיר אבאדאן שבפרס פעל אז מפעל זיקוק גדול תחת זיכיון בריטי. לאחר שהתגלו מצבורי נפט בכירכוך שבצפון עיראק, תכננו הבריטים סדרה של פרויקטים שיחברו בין מקורות הנפט עם חוף הים התיכון. עוד קודם לכן הונחו תכניות לסלילת עורקי תחבורה -ביניהם מסילת ברזל מחיפה לבגדד; עתה חשבו על הנחת צינור נפט לצד נתיבי התנועה. היוזמה לא הייתה פשוטה מבחינה פוליטית שכן הייתה טעונה הסכמה של צרפת - המעצמה השכנה. המגעים עם הצרפתים הניבו הסכמה על-פיה יונחו שני צינורות: זרוע אחת לחיפה והשנייה לטריפולי שבלבנון - שהייתה נתונה במשטר חסות צרפתי.
הנחת הצינור ארכה כארבע שנים והסתיימה במקביל לחנוכת נמל חיפה. עם סיום שני השלבים ה״תה לבריטים היכולת לשנע נפט גולמי מהבארות המזרחיים אל הים התיכון דרך חיפה. כחמש שנים נוספות חלפו עד שב-1938 הייתה בידי הבריטים יכולת זיקוק במפעל שנוסד בחיפה ע״י חברה בשותפות בינלאומית: "מפעלי זיקוק מאוחדים בע"מ" (C.R.L - Consolidate Refineries Limited).
הנחת צינור הנפט כירכוך־חיפה הצריכה חתימה על שורה סבוכה של הסכמים בין הממשל ובין "חברת הנפט העיראקית" (I.P.C - Iraqi Petrol Company). האמנה הראשונה נשלמה בחתימת הנציב העליון לפלשתינה ג'ון צינסלור וג'יי סקלירוס מחברת הנפט. האמנה הסדירה את "מעבר השמנים המינרלים" של I.P.C דרך שטחי הנציבות. היא מתבססת על הסכמים קודמים בין ממשלת בריטניה לחברות הנפט העיראקית והפרסית. תוקפו של ההסכם היה לשבעים שנים. ההסכם עבר שינויים במהלך שנות העבודה, ההתקשרות הסופית נחתמה רק ב-1933 ע"י הנציב העליון ארתור גרנפל ווקופ (Wauchope) [נאור, 2000]. הנחת הצינור, יחד עם השלמת היכולת לזיקוק נפט בחיפה הפכו את העיר לסניף המערבי העיקרי של תעשיית הנפט הבריטית.
תמונה מס' 1 מתוארכת לתחילת שנות ה-40 ע״פ התשתיות המאוירות בה. היא מראה את פריסת בארות הנפט כפי שנמצאו במזה״ת באותה תקופה, את צינור הנפט לחיפה ואת הודו באופק. חיפה נתפסת (בדרך ציורית ומוגזמת) כמרכז ההתרחשות אך בהיבטים מסוימים התמונה אכן מציגה את המדיניות הבריטית לקירוב תעשיית הנפט כלפי המערב - כאמור, דרך חיפה.
חיפה נבחרה לשמש מוצא לצינור הנפט מכמה סיבות [סופר, 1971]:
1.	התקיימה רציפות טריטוריאלית בשלטון בריטי מעיראק דרך הגבולות הצרים (צפון־מזרח) של עבר הירדן לארץ ישראל - בכל רצועת החוף הרלוונטית של הים התיכון. (תמונה מס' 2).
2.	הקמת הנמל המודרני.
3.	יתרונותיו הגיאוגרפיים של מפרץ חיפה:
א.	תנאי ים שקטים המאפשרים פעילות הנמל גם במזג-אויר סוער.
ב.	פרצת עמק יזרעאל הייתה מעבר טופוגרפי נח בלעדי אל חוף הים התיכון לאורך כל הרצועה הצרה של שטחי המנדט.
4.	המרחק מבארות הנפט לחוף מפרץ חיפה (1100 ק״מ) לא עלה בהרבה על המרחק אל חלופות אחרות (גם אם לא היו בשליטה בריטית). מרחקה של טריפולי מהבארות - כ-900 ק״מ. (תמונה מס' 2).
5.	שטח המפרץ היה פנוי וסיפק קרקע זמינה לבנייה ועתודות קרקע לתכניות עתידיות.
6.	האפשרות להסתייע בתשתיות שכבר הונחו בחיפה באותה עת: בעיקר תחנת-כוח וצומת מסילות הברזל.
התכניות הראשונות ייעדו להעביר דרך נמל חיפה 3 מיליון טון של נפט גולמי בשנה. הנפט יועד להעמסה על מיכליות שישאו אותו ליעדים ברחבי הים התיכון ובאירופה [נאור,2000]. למרות זאת, צפתה חברת הנפט מראש את הביקוש הגובר למוצרי נפט מזוקק וראתה את הפוטנציאל הגלום ביכולת זיקוק עצמית. הצעד המתבקש היה הקמת בית זיקוק בסמיכות למוצא הצינור ולנמל. ואולם, מייד עם השלמת הנחת הצינור וחנוכת הנמל החלה חברת הנפט לבדוק את גישתה של ממשלת בריטניה באשר לאפשרות להקים בית זיקוק בחיפה.
פנייתה הרשמית של החברה למשרד המושבות גילתה יחס אוהד (גישה שתאמה את האינטרסים של הממשל ואת המתעניינת העיקרית בנפט מזוקק - האדמירלות).
הדרך להקמת המפעל הייתה רצופה בניגודי עניינים בין חברת הנפט העיראקית לבין חברת הנפט הפרסית (A.P.O.C) שלימים תהיה חברת האם של בתי הזיקוק. כמו כן תהו היזמים עד כמה תקל ממשלת המנדט המקומית על המשקיעים.
ההתקשרות בין חברות הנפט לממשלת המנדט הולידו הסכם חדש שהושלם ב-1935. ההסכם הרחיב את קודמו מ-1933. כך הוכשרה הקרקע להקמת חברת C.R.L שנוסדה ב-1936 כשותפות בין חברת הנפט האנגלו-איראנית וחברת הנפט האנגלו-סקסונית ("של"). ב-1938 חתם הנציב העליון הרולד מק-מייקל (MacMichael) על "אמנה משלימה" לאמנת 1933 [נאור, 2000] שהתמקדה בהקמת מפעל הזיקוק.
מעמד סטטוטורי
תהליך טרום ההקמה של בתי הזיקוק הסתיים ב-24 בנובמבר 1938, עם פרסום "פקודת אמנת הדלק האנגלו-איראנית 8 193" בעיתון הרשמי של הנציבות. פרסומה העניק לה תוקף חוקי [נאור, 2000].
בנספח מס' 1 תורגם הפרסום כפי שהופיע "Palestine Gazette" (תמונה מס' 3). הוא כולל אפוא את ההסכם המקורי של ווקופ מ-1933 ואת חלקו המשלים ע״י מק-מייקל" מ-1938. ניתוח הפרסום מובא בפרק זה.
ניכר כי ההסכם הראשון (1933) הינו בעל אופי תומך ובולטים בו היתרונות לעידוד הקמת תשתית למעבר השמנים וזיקוקם בעתיד. לא נותר אלא להבין שלנציבות היה עניין רב בהצלחת הפרויקט ושהממשל מצידו נתן לתאגיד את כל האמצעים שבשליטתו על מנת להבטיח את המימוש. הזכויות מהן נהנתה החברה צפות בכל הסעיפים, הן במהותן והן בחוסר פירוט שאפשר לחברה חופש פעולה מרבי -לפחות כבסיס להסכמים מפורטים בהמשך.
עם השלמת ההקמה של צינור הנפט ובית הזיקוק ציפתה ממשלת בריטניה לנפט מזוקק זמין בחיפה כחלופה קרובה מזו שבאבאדאן. על העניין הבריטי בפרויקט ניתן ללמוד גם מהתכתבויות סודיות שונות בין הנציב למשרד המושבות (תיקי .C.O בארכיון המדינה). יש להבין שבאותה עת, הנחת הצינור ובניית בתי זיקוק יחד עם כל העבודות הנלוות היו עבור הנציבות פרויקט חסר תקדים בסוגו ובהיקפו. לכן ומתוך הגמישות הרבה שאפשר החוק הבריטי במושבות, זוכה החברה לאוגדן הטבות מפתה המבטיח את כדאיות הפרויקט.
סעיפי ההסכם המפורטים נחלקים לארבע קבוצות עיקריות על פי התחומים הבאים:
1.	מקרקעין
2.	מיסוי
3.	הקלות שונות ביחס לחוקים/תקנות קיימים
4.	מנהלי - הגדרת תנאי ההתקשרות
קיימת חפיפה מסוימת בסעיפים בודדים.
הקבוצה הראשונה מפרטת את הזכויות והתנאים להשגת הקרקע ולהקמת התשתיות ע״פ השימושים שנזכרו במבוא (סעיפים 3,7,9,13,17). ניכרים בעיקר התנאים המקלים בשימושי הקרקע המותרים לחברה מבלי להכפיף בשלב זה את הקרקעות המיועדות לתכנית מתאר זו או אחרת. רשימת השימושים, הן לבניה והן להקמת המערכות והפעלתן כוללת כמעט כל שימוש שניתן היה להעלות על הדעת באותה תקופה.
בתכנית בניין עיר לעמק זבולון מ-1936 (תמונה מס' 4) סומנו שטחי החברה כ"איזור תעשיה מיוחד". תקנון התכנית משווה את מגבלות הבנייה ב"איזור תעשייה מיוחד" לאלו הנהוגות ב"איזור תעשייה" אך אינו מגביל את השימושים המותרים בתוכו. בהסתמך על האמנה, פירוש ההגדרה "איזור תעשייה מיוחד" הוא גבול תלת מימדי הכפוף אמנם למגבלות הגובה וקו הבניין אך ניתן להקים בו כל מבנה או מערכת הדרושים להשגת המטרות: שינוע וזיקוק של נפט ומוצריו.
קבוצת הסעיפים השנייה (4,5,6,8,12) עוסקת במיסוי ובאגרות, במיוחד בפטורים מאלה ובהקלות משמעותיות ביחס להיטלים הנהוגים בנציבות.
הקבוצה השלישית היא אוסף של סעיפים שנדרשו על מנת לתקן ולהקל ביחס לחוקים ותקנות קיימים, ובהם גם מחוות גרידא מצד הנציב (סעיפים 11,15,16,17,18,21).
קבוצה מספר 4 - כל יתר הסעיפים, אלו כוללים בעיקר תנאים המגדירים את טכניקת ההתקשרות בין הצדדים. קבוצה זו אינה נוגעת להבנת המהות של האמנה.
ובכן, זכויות המקרקעין יחד עם פטורים והקלות במס, הקלות חריגות מתקנות וממנהל נהוג בצירוף מחוות לא מעטות היו עבור המשקיעים מצע מפתה לפעולה. בשנים שאחרי חתימת ההסכם הסתיימה הנחת הצינור וכן נבנתה חוות המיכלים על חוף מפרץ עכו (מפרץ חיפה). בשלב זה לא נותרו סימני שאלה לגבי המיקום המועדף להקמת בית זיקוק. באופן טבעי הוא צריך היה לקום בסמוך למוצא הצינור. עתה נדרשו הבהרות ותיקונים בהתקשרות עם הנציב המפרטים מספר סוגיות שנותרו פתוחות בחלק הראשון, בעיקר בהקשר של הקמת בית הזיקוק.
התוספת להסכם מ-1938 נועדה להרחיב את חלקה הראשון של האמנה. היא כוללת שורה של הבהרות על מנת להתקדם ולהקים בית זיקוק בסמוך למוצא צינור הנפט במפרץ עכו (מפרץ חיפה). "חברת הנפט האנגלו-פרסית" (.A.P.O.C) נושאת בהסכם שם חדש ונקראת מעתה "חברת הנפט האנגלו-איראנית" (.A.I.O.C) - זאת עקב שינוי שמה של פרס לאיראן ב-1935. הנציב העליון המכהן הוא הרולד מק-מייקל.
המסמך מפרט אפוא את זכויות ההקמה לבתי הזיקוק. התוספת החשובה שבהסכם ביחס לקודמו טמונה בעצמאות שמקבלים שטחי החברה מעצם הגדרתם כחוץ־טריטוריאליים לשטחי הרשויות הסמוכות. על פי סעיף 11 השטחים יהיו כפופים ישירות לממשל. ניתן להבין שהנציב הוא היחיד שיכול להגביל את הבנייה בשטחי החברה, וזו לא כפופה למגבלות או תקנות פרט לאלו שהוזכרו באמנה המקורית (ארכיאולוגיה, מקומות קדושים ושמירה על יערות). המגבלה היחידה שצוינה היא שלילת זכויות הבניה ברצועת החוף שעל גדות הקישון (10 מטרים רוחבה). גובה התעריפים שנקבע למיסי הנמל ולהיתר, הבנייה תואם את אפיה של האמנה הבסיסית ומיישם את השיקולים שנמנו בה להפחתת הנטל.
לאחר שנחתם ההסכם השלם, ניתן היה לגשת למלאכה. בתאריך 20.5.1938 קיים הדירקטוריון של חברת C.R.L את ישיבתו הראשונה בלונדון אחת ההחלטות הראשונות הייתה להקים בית זיקוק מודרני בחיפה, בעלות של 5.5 מליון ליש"ט (27.5 מליון דולר), שיוכל בשלב הראשון לזקק שני מליון טון נפט גולמי בשנה.
רקע אדריכלי
4.1	חברת הנפט האנגלו-איראנית. ראשית הדרך - אבאדאן; נקודת מבט השוואתית לתעשיית הזיקוק במרחב חיפה
העיר אבאדאן שוכנת בדרום־מערב איראן. הישוב המודרני המוקדם נוסד ב-1910 לאחר שנתגלתה כשנתיים קודם לכן כמות נפט משמעותית בגבעות שבדרום מערב פרס. ב-1909, כשנה לאחר גילוי בארות הנפט הוקמה חברת הנפט האנגלו-פרסית (A.P.O.C). אנשי החברה תרו אחר מיקום מתאים להקמת בית זיקוק שישלב אפשרות להקמת נמל מוגן ומזעור אורך הצינור בינו לבין בארות הנפט. שנתיים נוספות חלפו עד שהושלמה הנחת צינור בין הבארות לבין האי אבאדאן, אי ארוך וצר השוכן לאורך נהר השאט-אל-ערב (התמזגות הפרת והחידקל). המיקום שנבחר בצפון האי התאים להקמת הנמל על חוף נתיב השיט (שאט-אל-ערב), ונקבע קרוב ככל האפשר למקורות הנפט. אורך הצינור היה 130 מייל.
הדיון באבאדאן לא רק מרחיב את היריעה למקומות רחוקים ולראשית דרכה של חברת הנפט, במקרים רבים תשמש העיר נקודת תצפית טובה למתחם שבחיפה. הניסיון הכולל של הבריטים בזיקוק נפט במזרח התיכון החל באבאדאן כ-28 שנים טרם הקמת בתי הזיקוק בחיפה. לתהליך ההקמה של שניהם נלוו תכולות דומות : צינור נפט, מיכלי אחסון, טרמינל ימי, מפעל זיקוק ותשתיות תומכות - מגורים ומבני ציבור, אם כי בהיקף שונה. בזמן שהוקם, לא היה בית הזיקוק באיראן גדול מזה שלימים יוקם בפלשתינה אך תוך שלושה עשורים הפך לבית הזיקוק הגדול בעולם. ככזה הוא זכה לתיעוד נרחב ומהתבוננות בו ניתן לדלות פרטים המסייעים להשלמת סיפורו של המפעל בחיפה. חברת הנפט הגיעה לחיפה (כתאגיד משנה - .C.R.L) למודת ניסיון והתמודדה עם פרויקט קטן בסדר גודל מזה שכבר פעל באיראן.
אבאדאן נהנתה מפיתוח תעשייתי ועירוני מואצים שהחלו בחסות בריטית בעשור השני של המאה ה-20. הקמת העיר וגידולה עד אמצע המאה הושתתו על טהרת תעשיית הזיקוק כך שמתאפשרת הסתכלות "נקייה" על היבטים בתפיסה הבריטית לפיתוח עיר "מודל" תעשייתית רחוק מלב האימפריה. בין השנים 1920-1951, העיר מתוארת כמקבץ של צורות אורבאניות שהתגבשו סביב למפעל הזיקוק
[1997 ,Crinson]. קרוב לעשרים שנים סיפקה החברה תנאי דיור מועדפים רק לבכירים - מרביתם אירופאים בעוד אלפי העובדים המקומיים גרו באזורים צפופים רוויים בבניה מדברית מסורתית. בתחילת שנות השלושים של המאה הבינה החברה כי התעלמות מיחסי המעמדות החברתיים בעיר תגרום להתלקחות. יש לזכור שהחברה פעלה באיראן תחת זיכיון (1901) ולא בחסות שלטון וצבא בריטיים. היא ניסתה להימנע בכל מחיר מעימות עם האוכלוסייה המקומית ועם טהראן. משהבינה את חלקה בניכור שנוצר החל שיתוף פעולה עם מתכננים מקצועיים על מנת לשפר את תנאי המחייה וליצור לפחות למראית עין אינטגרציה בין האוכלוסיות. החברה שכרה את שרותיו של גייימס מוליסון וילסון(James Mollison
Wilson), אדריכל שלימים יוכר כאדריכל הראשי/רשמי של החברה. את הדימוי לתכנון הסכימה של העיר השאיל וילסון מעיר הגנים של לותיינס (Sir Edwin Lutyens) בניו-דלהי - שהייתה בעצמה שיבוש של המושג המקורי והתמחתה בהפרדה מעמדית. ליתר דיוק, הוא יצר פרברי גנים, כל אחד בפני עצמו. המרחב חולק למספר שכונות מנותקות שהוקצו לשלושה מעמדות בנפרד. אחד התחומים -Bawarda (תמונה מס' 5) הפך פרבר לדוגמא ובו שיכנה החברה אוכלוסייה מעורבת. מבחן התוצאה -מאמץ לא מספק, החברה נושלה מהזיכיון מהר מדי (הפיכה ב-1951 שתוצאותיה השתלטות לאומית-איראנית על תעשיית הנפט הזרה).
את התמריץ שתרם המפעל לפיתוח אבאדאן ניתן להשליך לזה שבמרחב חיפה אך במקרה זה קשה לבודד אותו. למרות השוני חיפה חוותה את תחילת הפיתוח בתקופה מקבילה ובנסיבות דומות (עם תחילת המנדט הבריטי). לתעשיית הזיקוק היה חלק ניכר בקורות העיר - בין בהשפעה ישירה על שוק העבודה ובין במעגלי גומלין בינה לנמל ולתעשייה שהתקבצה סביבה. הנמל היה שותף הכרחי למדיניות הנפט הבריטית ויחד עם בית הזיקוק היו לזרז החשוב ביותר בתולדות חיפה המודרנית. קשה להפריד בין ההחלטות שקדמו להקמת הנמל, הנחת צינור הנפט והקמת בתי הזיקוק ויש לראות בהם מאורע אחד (לאורך פחות מעשור) שהכתיב את עתידה של העיר.
הפרויקט בפלשתינה נתפס כמעט כחד-פעמי. למרות תכניות ההתרחבות שנרקמו בעשור הראשון לזיקוק, המפעל נותר במתארו המקורי - למעט 'שיכון בתי הזיקוק' שהספיק להבנות על הרכס המערבי של הר הכרמל (בתחום העיר) ערב סיום המנדט. מאידך, באבאדאן התקיים פיתוח רצוף לאורך פרק זמן ארוך יותר (1911-1951), שבו הספיקה החברה לממש תכניות. התבוננות באבאדאן לאורך תקופת ההקמה והשלטון הבריטי יכלו לנבא בנסיבות מסוימות את עתיד הפיתוח של חיפה.
משהוחלט על הקמת מפעל הזיקוק בחיפה נשכרו וילסון ושותפו (מ-1935) הרולד מייסון(.Harold C Mason) לתכנון המתחם המנהלתי. ניתן לקבוע כמעט בוודאות שבחיפה נעשה שימוש בפרטי אדריכלות 'סטנדרטיים' שיובאו מתכניות המבנים באבאדאן. הראיה לסברה נמצאת בארכיון השרטוטים של בתי הזיקוק. מדובר בגיליון פרטי אדריכלות ובו רשימת פתחים המתייחסת לבניין מתוך פרויקט ' Abadan Housing' (תמונה מס' 6). תחילה קיוויתי שהממצא יצביע על תכנון חוזר של מבנים שהועתקו מאבאדאן לחיפה, אך לא נמצאו עדויות נוספות. הגיליון משויך בקטלוג הארכיון למבנה ה'רווקייה' שבמתחם המנהלתי אך הוא אינו נושא את שם המבנה בשדה הכותרת. התאריך בו התקבל הגיליון בחיפה מאוחר להקמת המבנים* וסביר שנעשה בו שימוש מקומי לשינוי או שיפוץ בדירות הרווקים.
את הקשר שהסתמן בין הפרויקטים בדקתי ע"י השוואת מתארי המבנים בתצלומי אויר עדכניים - המתחם בחיפה (תמונה מס' 7) מול מבנים בעיר אבאדאן (תמונות מס' 8,9). בתצלומים עכשוויים של אבאדאן קל לאתר את שכונות המגורים שנבנו ע"י הבריטים (לפני 1951). העיר מאופיינת ברחובות, חצרות ומבנים היוצרים מרקם ייחודי בולט - גוון כהה (בעיקר של חצרות וצמחיה) משובץ בטורים מרוסקים של מבנים. תכסית הבינוי הממוצעת בשכונות המגורים - כ-25%, ועוד פחות ביחס לשטח הכולל של הרבעים (מאחר והוקצו בהם שטחים פתוחים רבים). ככל שמתקרבים אל המבנים ניתן לזהות את קווי הבניין הסימטריים המאפיינים גם מספר מבנים במתחם בחיפה. בסריקת השכונות בודדתי את המבנים בעלי המתאר הדומה בצורה ובגודל ואכן אותרו מספר טיפוסים בעלי התאמה צורנית טובה.
השוואת נפח הייצור במפעלים - בסיס להבנת תכניות הפיתוח הבריטיות
נתוני התפוקה של המפעלים (טבלאות מס' 1,2) מאפשרים להשוות ביניהם ומבטאים מדד כמותי להבנת גודל השפעתם במרחב האורבאני. סקירה מדגמית של התפוקה מלמדת על מדיניות הנפט של הממשל וכן על מגמות וכוונות לעתיד. בשני המקרים ניכרות תפוקות שיא רגע לפני הסתלקות הבריטים מהאזור -בחיפה עם סיום המנדט (1948) ובאבאדאן ב-1951.
למרות שהכתובת הייתה על הקיר הפגינה החברה 'עסקים כרגיל' מבלי להביא בחשבון התפתחויות פוליטיות אפשריות. מנגד ניתן לראות בפעילותה ניצול מיטבי של המתקנים והזיכיונות כל עוד הוא התאפשר - אך קיימות עדויות על תכניות ממשיות שנקטעו בצל המאורעות. בחיפה דובר על הכפלת ספיקת הצינור מעיראק, על צינור נוסף מחצי האי-ערב, ועל כמה שכונות מגורים לעובדי החברה (יהודים וערבים). גם 'שיכון בתי הזיקוק' שכבר הזכרתי נבנה במתאר חלקי ביחס למתוכנן (תמונה מס' 10)*.
בעוד הנפט ממשיך להתגלות נראה כי הבריטים תלו תקווה גדולה במפעל הצעיר בחיפה. הדרישה הגוברת לנפט באירופה הייתה שמה את חיפה בחזית האספקה תוך חסכון משמעותי של שינוע מסורבל בנתיבי השיט דרך המפרץ הפרסי, ים סוף ותעלת סואץ. ניתן היה לצפות שתחת שלטון בריטי ארוך יותר בתי הזיקוק בחיפה היו ממצים את פוטנציאל המיקום הגיאוגרפי וגדלים בדומה למקבילים באבאדאן. כך יכלו הבריטים ליצור חלוקה פרופורציונית של אספקת נפט למזרח ולמערב. מצד אחד ניתן היה לצפות כי אילו הממשל היה מנבא את הקמת המדינה ב-1948, לא היה משקיע לטווח כה קצר. לעומת זאת ייתכן שחוסר היציבות ומלחמת העולם השנייה ריסנו השקעות גדולות ונמרצות יותר. בפועל, עם הקמת מדינת ישראל, חדל הנפט העיראקי לזרום ותפוקת המפעל ירדה לכדי שליש בתום עשור נוסף (עדיין בניהול בריטי). הבריטים שנכנעו לחרם הערבי הפסיקו את פעילות חברות הנפט בארץ ובסוף שנת 1958 נמכרו בתי הזיקוק ומתקני חברת הנפט העיראקית לממשלת ישראל.
תכנון בתי הזיקוק בחיפה - המתכננים ומקורות ההשפעה על סגנון הבניה
מיסוד התכנון האדריכל, והאדריכלי-אורבאני באתרי החברה ובעיקר האחרון החלו במסגרת מאמצי החברה לבסס יציבות חברתית-פוליטית באבאדאן. זאת לאור הצמיחה המואצת והלאומיות האיראנית הגואה נוסף לניכור שלובה עם הכשרת עובדים איראנים בבריטניה וחשיפתם לערי המערב. מעבר לצורך המקצועי, שירתה המדיניות גם את צרכי התעמולה של החברה - כמי שעושה למען רווחת הקהילה שבחסותה. תכנון הסדרת המערך העירוני ומספר רב של מבנים באבאדאן ובאתרים אחרים נמסר לאדריכל שאינו מוכר בימינו. בשנות ה-30 הפקידה החברה בידיו עבודות תכנון בהיקף יוצא מן הכלל, אלו היו כרוכות באחריות אישית ואחריות מקצועית עצומות.
גייימס מוליסון וילסון (1887-1965 ,James Mollison Wilson), היה אחד האדריכלים הצעירים שרכשו מיומנויות מקצועיות בחלקי האימפריה הבריטית אחרי מלחמת העולם הראשונה. בהמשך לשירות צבאי במזרח התיכון, נשאר וילסון בשטח החסות החדש בעיראק. תחילה עבד במחלקת העבודות הציבוריות ולאחר מכן שימש כמנהל המחלקה. הניסיון שהביא עימו לעבודה במע״צ נרכש בעבודתו הקודמת כשולייתו של סר אדווין לותיינס (Sir Edwin Lutyens) בניו-דלהי (1913-1916). ב-1935
שהיה עד אז אדריכל ממשלתי בנציבות (Harold C. Mason) רקם שותפות פרטית עם הרולד מייסון
העיראקית (1921-1935). שניהם היו בעלי הכשרה גם בתכנון קונסטרוקציה. ניכר כי מרבית עבודות המשרד עבור חברת הנפט עוצבו על-ידי וילסון שהוכר ב-1944 כאדריכל הרשמי של החברה. למעשה עבד עבור החברה מ-1927 אך שיתוף הפעולה המשמעותי החל בנסיבות שהזכרתי ובלידתם של אתרי קבע לקידוח, שינוע וזיקוק נפט בשטחי החברה; כאמור, וילסון הוביל תכנון מבנים בודדים, אזורי מגורים גדולים וסכמות עירוניות בעיקר באבאדאן אך במקביל גם בשורה של אתרים קטנים יותר:
בתכנון המבנים באבאדאן סיגל וילסון סגנון שעובר בין 'בריטניק-האוס' (שילוב ניאו-קלאסי/מודרני של לותיינס למטה חברת הנפט בלונדון - תמונה מס' 11) לבין הביתן של חברת הנפט בתערוכת האימפריה בוומבלי - 'חאן' פסיאודו-פרסי. ככלל ניתן לומר שאת מרבית עבודותיו במזרח התיכון אפיינה השאלה מופשטת של סגנונות מקומיים.
השראתו של לותיינס נכרת בעבודתו של וילסון הן בשפה הצורנית והן במוטיב חוזר של שילוב בין קלאסי, מודרני ומקומי. כך התמיד לעצב לותיינס מבנים במושבות (לדוגמא -Viceroy's House , ניו-דלהי - תמונה מס' 12) וכך בנאמנות למקור הסגנוני עשה וילסון באיראן וגם בפלשתינה.
מרבית המבנים של וילסון באבאדאן ובחיפה אופיינו במתאר סימטרי וכניסה מודגשת במרכז החזית הראשית. אפיינו אותם מתארים צרים וארוכים בהם תפקיד הכניסה היה חזותי ותפקודי (חלוקה תפקודית והתמצאות בבניין). מיקום המבנים הוכתב על פי רב ע״י סכמת הרחובות והדרכים ובקביעתו לא בולטת התייחסות לכווני הרוחות ואילוצים אקלימיים. בהקשר זה, וילסון עשה שימוש במצחיות הצללה ובמבנים מסוימים - בתקרות ביניים לאוורור. מיקום מרכיבי ההצללה בחזיתות לא תמיד תאם את המטרה ולעתים היה להם תפקיד יעיל רק במערך החזותי.
במספר דוגמאות מתועדות ניתן להבחין כי שמר על מערך פרופורציות דומה של יחסי קירות ופתחים (מלא/חסר) ויחסי חלוקות אנכיות ואופקיות - בעיקר בחזיתות הראשיות. וילסון עשה שימוש במרכיבים אנכיים גבוהים שהבליטו את ציר השיקוף, אליהם התכנסו החלוקות האופקיות - מדפי הצללה, קרניזים וקורות בולטות על פני החזית. במספר מבנים דו-קומתיים בולט היחס ההפוך בחלוקות האופקיות: הקומה הראשונה נראית גבוהה מקומת הקרקע למרות גובהן השווה (בין הרצפות). הרושם נוצר ממערך המרכיבים החזיתיים - גובה הקרניזים האופקיים ויחסי הגדלים של החלונות בשתי הקומות. היחס מזכיר את חתך המעטפת החיצונית ב - Viceroy's House.
את מרבית המבנים באיראן בנה מלבני טרקוטה מיובאות (תמונה מס' 13). המבנים, חד ודו-קומתיים היו צירופים של צורות מלבניות לצדי ציר סימטריה אחד - להוציא פתרונות ייחודיים בקצוות החדים של גושי השכונות. הקשר האיראני התבטא בעיקר בצורת הפתחים (קשתות ולעתים קשתות מחודדות) ובחצרות הפנימיות. בין הטיפוסים שיצר היו חריגים שמוקמו בנקודות ייחודיות שלא קשורות לרשת העירונית - למשל בתים בסגנון הולנדי סביב המעגלים בפארק הגדול ב-'Bawarda' (תמונה מס' 14).
מקורה של השפה הצורנית שהביאו וילסון ומייסון לחיפה בעשרות המבנים שתכננו עד אז עבור החברה באיראן. מבנה הנהלת החברה דומה במספר מרכיבים לאגף החזית של המכון הטכנולוגי שנחנך באבאדאן ב-1938 (תמונה מס' 15). בהצעתם לתכנון הראשוני של המתחם נראה כי הציבו מקבץ של טיפוסי מבנים נבחרים שכבר עמדו באבאדאן. בשלב השני התאימו את חלקם לצרכים הפונקציונאליים של חיפה וחלקם לבש צורה חדשה. בתכנון קבוצת המבנים הראשונה (1939-1940) אימצו את שחשבו לסגנון המקומי וחיפו אותם באבן.
עם השימוש במעטפת האבן נולדו פרטי תבליטים ייחודיים, קרניזים וקמרונות שחזקו את המרכיב הקלאסי במבנים הראשונים בחיפה. המבנים שהוזמנו ע״י החברה בשלב השני (תחילת ואמצע שנות ה-40) תוכננו בהשפעת הסגנון הבינלאומי. ניתן להניח שביקור, המתכננים בחיפה חשפו אותם למודרניזם בשכונות החדשות, וכאמור הם למדו וסיגלו אותו. חשוב לציין שהמבנים הראשונים תוכננו בזמן קצר (חודשים ספורים) מאחר והמפעל כבר היה בשלבי הקמה (לאור רצונם של הבריטים להקדים את ההקמה ערב המלחמה). מהירות התהליך לא אפשרה חדשנות. במבנים החדשים הטיח החליף את האבן, הקמתם הייתה זולה ופחות מסורבלת. צירופם של המבנים החדשים נתן למתחם עצמו נופך ססגוני. זה לצד זה עומדים בו מבנים כה שונים שתוכננו ע״י אותם מתכננים לאורך פחות מעשור.
המבנים המנהלתיים של בתי הזיקוק ניצבים ברצועה צרה החוצצת בין תחום המפעל לבין ציר התנועה חיפה-עכו. שטח המתחם - כ-83 דונמים הוקצה עם תחילת עבודות ההקמה. תכנית האתר הראשונית מ-1939 כללה שבעה מבנים קבועים ושלושה ארעיים לתקופת ההקמה. חמישה מבנים קבועים נבנו בדיוק ע״פ התכנית (מיקום ומתאר) ושניים במתאר שונה ובמרחק מטרים ספורים ממיקומם המתוכנן. ראשונים להבנות היו מבנה ההנהלה ומבנה מגורי הרווקים ובנייתם הושלמה ב-1940. בניית האחרים הושלמה תוך כשנתיים נוספות. באמצע שנות ה-40 נוספו מבנה מגורי המשפחות, אולם סקווש, תחנת כיבוי ויסודות למבנה מגורים נוסף. הם נבנו בשטחים ריקים שיועדו למבני מנהלה - כלומר חלק מאותה רצועה בין המפעל לכביש. כל המבנים המקוריים עומדים עד היום - בסך הכול עשרה מבנים קונבנציונאליים (אחד בשטח המפעל) ויסודות למבנה נוסף. למתחם נוספו בעשורים האחרונים שלושה מבנים בלבד (ביטחון, רכש ומרכז ההדרכה). הוא נשאר כמעט במתארו המקורי, אך יש להביא בחשבון מבנים ששינו את ייעודם: מגורי המשפחות ומגורי הרווקים פינו את מקומם לאגף הפיתוח ולהנהלת המפעל (בהתאמה). מערך הכניסה השתנה לפני כשני עשורים. כביש הגישה הוסט דרומה אל מגרשי החנייה ולשערים מבוקרים (הולכי רגל ורכבים). במקור דרך הגישה עברה בין מבנה המנגנון לבין חדר האוכל. בתמונה מס' 16 קיבצתי מידע משלושה מקורות לצורך השוואה: התכנית הראשונית, תכנית פיתוח השטח של מגורי המשפחות ומתצלום אוויר עדכני (מצב קיים). בתכנית המשולבת (תמונה מס' 16) מסומנים 19 פריטים המתוארים בעמ' 32 (ע״פ מספרם בתכנית).
1.	חדר האוכל (תמונה מס' 17)
מבנה חד קומתי מן התקופה הראשונה. נבנה בקנטינה ומשמש כחדר אוכל. בעל אגף שירות מרכזי ושני אולמות הסעדה סימטריים משני צידיו. בדפנות המערבית והמזרחית של האולמות נקבעו שורות עמודים וביניהם חלונות גדולים. מצידי הכניסה נבנו שני עמודים עגולים, הם מופיעים בווריאציה דומה גם במבנה המנגנון הסמוך. זהו המבנה הדרומי בתחום הגדר החדש של המתחם. מהלך התנועה ופיתוח השטח שהשתנו, הפכו אותו נסתר והוא נותק מהמסלול הקווי הרצוף של המבנים.
2.	מנגנון ומשאבי אנוש (תמונה מס' 18)
מבנה חד קומתי בעל קירות בבנייה משולבת - בטון ואבן. למבנה שני אגפים, צפוני ודרומי המחוברים בצלע צרה ממזרח ומקיפים יחד חצר פנימית. במקור שימש כמבנה שער לבקרת הכניסה, אכלם את משרדי מחלקת הביטחון של באגף הדרומי ומשרדי כוח-אדם באגף הצפוני. עם שינוי מערך הכניסה הוסבו משרדי האגף הדרומי לייעודם הנוכחי - מנגנון.
6.	אגף הפיתוח
מבנה תלת-קומתי סימטרי (ציר הסימטריה: מזרח-מערב) בעל קומת מרתף. בנוי בטון מזוין ומחופה בטיח. ע"פ התאריכים ע"ג התכניות האדריכליות נבנה בשנים 1944-1945. יועד במקור למגורי משפחות של עובדים חיוניים. המבנה (הבנוי בהשפעת הסגנון הבינלאומי) חריג ביחס לטיפוסי המבנים של וילסון למגורים ובכלל.
7.	אולם סקווש
מבנה קיים ששימש כאולם סקווש, הופיע בתכנית הפיתוח של שיכון המשפחות. נבנה ככל הנראה באמצע שנות ה-40.
8.	מעבדות
מבנה קונבנציונאלי שנבנה בשלב הראשון, הוקם בתחום המפעל מול היציאה האחורית של מבנה ההנהלה (מס' 4) בו שכנו משרדי המהנדסים הראשיים.
9.	מגרשי טניס
הופיעו לצד שיכון המשפחות בתכנית פיתוח השטח, עדיין קיימים.
10.	מבנה ארעי
הופיע בתכנית האתר (1939) ללא זיהוי. ניתן לזהות אותו ואת שני הצריפים שמדרום לו בתצלום האוויר אף הוא מ-1939 (תמונה מס' 23). הוא ניצב באזור הכניסה הזמנית לאתר הבנייה, היו בו ככל הנראה משרדי מנהלת ההקמה עד להקמת מבני הקבע.
11.	גשר זמני
מדובר בגשר זמני שהוקם לצורך עבודות ההקמה מעל ואדי פוארה.
12.	גשר הכניסה למתחם
זהו גשר הכניסה המקורי, דרכו נכנסים למתחם גם בימינו.
מבנה מס' 4 - הנהלת החברה
מבנה דו-קומתי סימטרי - המרכזי במתחם. הוא הוקם כבניין הנהלת המפעל הבריטית ועם השנים הפך לבניין משרדי הנהלת החברה (חיפה ואשדוד), אז עברה הנהלת המפעל למבנה מס' 5. מיקומו, פיתוח השטח המודגש והעיצוב המוקפד מצביעים על מרכזיותו. הוא נבנה בדיוק במרכז השורה שבין תחנת הכיבוי (מס' 16 במקרא) לבין שיכון המשפחות הצפוני (שלא נבנה - מס' 18 במקרא). בנייתו במיקום זה בשלב המוקדם מרמזת על קיומה של תכנית אב (לא אותר גיליון).
אורכו של המבנה - 68 מטרים ורחבו המרבי - 23 מטרים. החזיתות הארוכות פונות למזרח ולמערב והכניסה הראשית נמצאת במרכז החזית המערבית על ציר הסימטריה. (תכניות וחזיתות בגיליונות מס' -3 5). המבנה מורכב מארבעה גושים עיקריים (תמונה מס' 25): המרכזי הוא אולם כניסה דו-מפלסי עשיר בפרטים (תמונה מס' 26) המפנה לשתי זרועות סימטריות - צפונית ודרומית, וגוש נוסף במזרח (על ציר הסימטריה), נמצאים בו שני אזורי שירותים (אחד בכל קומה) וחדרי אחסון. בקצהו - יציאה לעבר המפעל. מול היציאה, בהמשך לציר הסימטריה - מבנה המעבדות (מס' 8 במקרא). לשני המבנים היו קשרי גומלין תפקודיים במתאר המקורי.
מהלך המדרגות הראשי נמצא באולם מול הכניסה. הכניסה אל מסדרונות הקומות של הזרועות - במפלסי הקומות של האולם. האגף המזרחי נמוך מהם ב-60 ס״מ ומחובר למבואה במדרגות (חתכים בגיליונות מס' 6,7). בקצות האגפים הסימטריים היו שני מהלכי מדרגות משניים, היום קיים רק המהלך הצפוני.
הגוש המרכזי בנוי משני גושים משניים שבולטים בחזית המערבית (תמונה מס' 27). בחזית המזרחית הם מחוברים בקורה גבוהה (מעל האגף המזרחי) ומתאחדים למישור אחד. בתוכם שמונה חדרים מוקפים קירות בטון (ארבעה בכל קומה). מהותם של הגושים - מעין דופן נפחית החוצצת בין אולם הכניסה לאולמות האגפים (שחולקו במחיצות קלות - גיליון מס' 9). בין שני הנפחים כלואה תיבה גבוהה מהם בנסיגה קלה לאחור שיוצרת את גומחת הכניסה הראשית (תמונה מס' 28). הגומחה מקורה בשלושה קמרונות אבן צולבים הנישאים על עמודים רחבים ויוצרים שלושה פתחים. העמודים והקמרונות ארוזים בתיבה הנתפסת כגוש נוסף. משני צידי הכניסה בנויות במות חלולות ובהן פתחי גישה למערכות מים, ביוב וקיטור בחלל קומת מסד (תמונה מס' 29).
להרכבה הנפחית מצטרפים שלושה מרכיבים שמחלקים את המבנה לפרוסות אופקיות (תמונה מס' 30):
1.	חתך מדורג של דופן האבן החיצונית יוצר מסד היקפי עבה (חתכים ג-ג, ד-ד, ה-ה בגיליון מס' 11)
2.	מצחיית הצללה היקפית (תמונה מס' 32 - ימין) לחלונות קומת הקרקע סביב לבניין (חתכים ד-ד, ה-ה בגיליון מס' 11) - יחד עם חתך האבן המשתנה יוצרת יחס חיצוני שונה בין הקומות. תחתיה קיר מחורץ עבה ומעליה קיר חלק ודק. גובהו של הקיר בינה ובין המסד - כמחצית מהמשך הקיר שמעליה. כך נראית קומה א' גבוהה כפליים מקומת הקרקע. (ניתוח הפרופורציות בגיליון מס' 8). צורת החלונות מחזקת את הפרופורציה. בקומת הקרקע - מודול חוזר (7 פעמים בכל אגף ומשני צידי הבניין) של צמדי חלונות ריבועיים ובקומה א' חלונות צרים וארוכים (אחד מעל כל צמד). שטח החלונות בקומה א' כמעט זהה לשטחם בקומת הקרקע. המצחייה מתכנסת אל הגוש המרכזי (תמונה מס'31 - שמאל).
3.	קרניז היקפי על הכרכוב של האגפים החובק את דפנות הגוש המרכזי ויוצר מעליו מעין כתר.
אלו אם כן הרבדים המרכיבים את המעטפת. החזיתות עשויות כעטיפה שעיצובה קושר בין הרכיבים הנפחיים. פרטי האבן והקווים האופקיים יוצרים רצף היקפי שהופך את הגושים
לישות מבנית אחת. הבניין כולו נתפס כמערכת פרטים הקשורים זה בזה בצורה ובתפקוד. לכל אגף יש שלד קונסטרוקטיבי עצמאי. חיבור השלושה למבואה השפיע על מיקום הקורות ומכאן עיצוב התקרות והמדרגות. המבואה תוכננה כמחבר בין שתי כניסות, ארבעה מסדרונות, שמונה חדרים ושני אזורי שירותים. בכל פרט שבה ניכר התכנון המוקפד והקשר בין היבטי עיצוב, קונסטרוקציה ותפקוד. המרכיב הבא בהירארכית התנועה הוא ארבעת מסדרונות האגפים. יחד הם יוצרים צירי אורך בשתי הקומות. כל מסדרון תחום בשתי שורות מקבילות של שישה עמודים. בין העמודים - מחיצות קלות עשויות מסגרות פלדה. במקור הן היו שקופות מגובה מטר ומעלה. משני צידי המסדרונות נוצרו אולמות צרים שחולקו בגמישות למשרדים באמצעות המחיצות הקלות.
מצבו הפיזי של המבנה טוב ופרטים רבים בו נשתמרו בתצורתם המקורית. השינויים העיקריים שחלו מתרכזים באגף הדרומי - קומה א' ובאגף הצפוני - קומת קרקע. מדובר בעיקר בעקירת מחיצות והחלפתן בקירות קונבנציונאליים וכפי שכבר הזכרתי - היעדר המדרגות באגף הדרומי (ראה מיפוי מפגעים).
טכנולוגיית הבנייה
ניהול ההקמה של התשתיות והמבנים בבתי הזיקוק נמסר בשלהי 1938 לחברה האמריקנית -"M.W.Kellogg". החברה עזבה עם פרוץ מלחמת העולם השנייה (1.9.1939) ואת מקומה החליפו מהנדסים בריטיים וכוח עבודה מקומי. באותה עת טרם הושלמה הקמתו של מבנה ההנהלה. ע״פ תצלום-אויר (תמונה מס' 23 - עמ' 36) שצולם בעיתוי סמוך נראה כי החברה האמריקנית הספיקה לבנות רק קומה אחת משלד הבניין. למרות זאת נמשכה הקמתו באותם סטנדרטים ובנאמנות מרשימה לתכניות העבודה המפורטות שהושלמו זה מכבר (ע"י Kellogg). בתכניות שולבו פרטים לא שגרתיים ומערכות (אוורור והסקה) מתקדמות שכמעט ואינן מוכרות לנו במבנים אחרים מאותה תקופה. הידע הטכנולוגי הזר לא תמיד תאם את המצאי המקומי וחלק מהפרטים יובא דרך הים (פרופילי הפלדה - מחיצות וחלונות). מהשוואה שערכתי בין התכניות האדריכליות המקוריות (Wilson-Mason) לבין תכניות העבודה של "Kellogg" ניכרת התאמה כמעט מושלמת למעט חריגות ספורות ושוליות - פרטי סיתות אבן ומסגרות ששונו משיקולי ישימות - ללא חריגה מהותית מהמקור. סריקת הפרטים במבנה מצביעה אף היא על ביצוע מוקפד ונאמן לתכניות העבודה. פרק זה סוקר מבחר פרטים ומערכות במבנה.
קירות חיצוניים (תמונה מס' 33).
כל הקירות החיצוניים בנויים בטון ואבן. האבנים אינן רק חיפוי חיצוני אלא חלק אינטגראלי מהקיר הנושא. עובי הקירות נע בין 30 ס"מ ל-50 ס״מ. חלקה הממוצע של האבן בעובי הקיר: שליש-מחצית (תמונה מס' 32). האבנים סותתו בהתאם למתאר החתך והונחו כתבנית חיצונית ליציקת הקירות בשלבים. בכל מטר גובה לערך הונחה שורת אבנים בעובי הקיר כולו ועליה נבנה הנדבך הבא. השיטה אינה מטיבה עם האבן, פליטת מלחים מהבטון בממשק עם האבנים גורם לבלייתן ולניתוקן. פנים הקירות מחופה בלוחות שעם לבידוד תרמי ועליהם שכבת טיח מיוצבת ברשת.
הסקה מרכזית
למבנה מערכת הסקה מרכזית בעלת נקודות קצה במשרדים ובמבואה. היא מושתתת על מערכת צינורות מים חמים ממקור חיצוני (הזנה מדוודים שהיו מחוץ למבנה). צינור ההזנה המרכזי חדר מקומת המסד אל המבואה (בתחתית חלל המדרגות - תמונה מס' 35), הקיף את קירות המבואה והתפצל לשני האגפים בתוך תעלות שברצפה. את המעבר בין הקומות עשו דרך החדרים הסגורים (הסמוכים למהלך המדרגות הראשי). התעלות נסגרו באריחי טרצו יצוקים במסגרות ברזל. דרך הרצפות הגיעו לכל המשרדים והזינו רדיאטורים מקומיים.
מערכת האוורור
תקרת המסדרון נמוכה כ-90 ס״מ מתקרת האולם, מעליה תעלת אוורור יצוקה המסתיימת בקירות החזיתות - צפון/דרום. מוצא התעלה במאווררים שנמצאו בפתחים עגולים בשני הקצוות (תרשים אוורור בגיליון מס' 11 - שמאל). בדפנות התעלה היו פתחים שפנו למשרדים, ינקו את האוויר החם ופלטו אותו דרך המאווררים. זרימת האוויר התאפשרה דרך החלונות ופתחי אוורור קטנים במעטפת (תמונה מס' 36).
זיהוי בעיות פיזיות והמלצות לשיקום
מצבו הקונסטרוקטיבי של המבנה טוב ואין בו סדקים משמעותיים או שקיעה נראית לעין. יחד עם זאת קיימת בעיית שיפועים הפוכים בקרקע סביבו (תמונה מס' 38), המכוונים את מי הגשמים לתחתיתו. המבנה ניצב על גבי כלונסאות שהותאמו לקרקע שבאתר (חרסיתית שמנה). הרטבה וייבוש לסירוגין של אזור הביסוס עשויים לגרום לתפיחה והתכווצות של הקרקע. בעתיד הדבר עלול להתבטא בתנועה אנכית לא אחידה של הכלונסאות, לשקיעה ולסדיקה.
הבעיות הפיזיות במבנה נחלקות לשלוש קבוצות:
1.	בלאי (ובלאי מואץ עקב ליקויי תכנון).
2.	שינויים פיזיים.
3.	מפגעים חזותיים (הניתנים לסילוק).
1,	בלאי
הקבוצה הראשונה מתייחסת בעיקר לפרטי מעטפת האבן. פרט לבלאי טבעי, מרבית הבעיות האופייניות קשורות לליקויי תכנון ובעצם ליוו את המבנה מיומו הראשון. יש לציין שבשלב זה מדובר בעיקר בבעיות אסתטיות שכמעט ואינן בעלות השלכה מבנית או פוטנציאל להעמקת הנזק (בטווח הקרוב).
1.1	חתך קירות החוץ מורכב מבטון ואבן, מלחים הנפלטים מן הבטון זוחלים דרך המישקים ומתגבשים על פני האבן (תמונה מס' 39). בטווח הארוך קיימת סכנה לצריבת האבן (בצידה הפנימי), לשחיקה ולניתוק מוחלט מפני הבטון. גם במקרה זה סביר שהאבנים יישארו במקומן מאחר והן כלואות בין
1.2	חתך האבן המשונן יחד עם גורמים אקלימיים (בעיקר מים ורוח) ורמות זיהום אויר גבוהות תורמים ליצירת כתמים על פני הקירות (בעלי הרכב ביולוגי וכימי משתנה). בקרניזים ובאבני החיפוי של הכרכובים ישנם חריצים להרחקת מים אך יעילותם אינה שווה בכל החזיתות. הביטוי החמור
לתופעה ניכר כמובן בחזית המערבית, אך קיים במידה משתנה בכל ההיקף. בנוסף ישנם חלקים בחתך שכלל לא מתוכננים להרחיק מים וצורתם צוברת מיני זיהום גם ללא עזרת המים (תמונה מס' 40).
1.3	בטיפוס החלון החוזר בקומה א' מסתיים אדן האבן במישור הקיר. היעדר אף־מים גורם לאיסוף הלכלוך ממסגרת הפתח ולהצטברותו על-גבי הקיר תחתיו (תמונה מס' 41).
1.4	אבני הקרניז בחלק העליון של צידי המבואה (תמונה מס' 40 למעלה) אינן חודרות לעומק הקיר ככל האבנים. על מנת לחזקן אל המעטפת הן הושחלו על מוט ברזל דק שככל הנראה מעוגן בבטון. חשיפתו של המוט למים במישקים גרמה להחלדתו ולגזירתו. קיימת גם דוגמא אחת לפיצוץ האבן עקב החלדת הברזל (תמונה מס' 42).
2.	שינויים פיזיים
גילו של המבנה כ-7 עשורים. שרידות מרכיביו המקוריים גבוהה וניתן לייחסה לשני גורמים:
-	איכות בנייה גבוהה
-	קיומו במתחם ציבורי וייעודו כמבנה ההנהלה הבטיחו רמת אחזקה נאותה
יחד עם אלה הוא לא היה כפוף לפיקוח (מתוקף המעמד האקסטריטוריאלי) ושמירתו לא תמיד הייתה עיקרון מוביל. מרבית השינויים הפיזיים בוצעו בפנים המבנה ומתרכזים במסדרונות האגפים. בשתי קומות המבואה אין כל שינוי ביחס למקור.
2.1	כ-40% ממחיצות הפלדה המקוריות לא קיימות. הן הוסרו בעיקר בשני אזורים: קומה א' באגף הדרומי וקומת קרקע באגף הצפוני. באותם מקומות נבנו קירות קונבנציונאליים.
2.2	הזגוגיות בחלק העליון של מחיצות הפלדה נאטמו בצבע.
2.3	מהלך המדרגות הדרומי נהרס.
2.4	נהרסה גם תקרת הביניים (תעלת האוורור) במסדרון קומה א' באגף הדרומי.
2.5	קירות חדרי השירותים חופו באריחי קרמיקה.
2.6	כל פתחי האוורור במעטפת המבנה נאטמו (תמונה מס' 36 - עמי 48).
3.	מפגעים חזות״ם
3.1	צנרת וחיווט הפרוסים לאורך כל החזית המזרחית (אחורית), (תמונה מס' 43).
3.2	שני גגונים משופעים ליחידות מיזוג על הגג (תמונה מס' 43 - שמאל).
המלצות:
1.	חפירת תעלה סביב למבנה והטמנת צינור שרשורי לספיחת המים והרחקתם מאזור הביסוס.
2.	זיהוי הרכב מחלות האבן והסרתן באמצעות תחבושות כימיות סופחות.
3.	שיקום בטונים והגנה קטודית על חלקים מוסתרים על-מנת לעצור את החלדת הברזל.
4.	שחזור אבני קרניז שנהרסו וחיבור מחדש של הברזל שנגזר (יצירת מעגל מוליך להגנה קטודית).
5.	הסרת כל חומרי האטימה של פתחי האוורור וניקוי האבנים. פתחי האוורור הפתוחים מסייעים לסילוק לחות.
6.	הסרת כל הצנרת, החיווט והגגונים, שיחזור אבנים שנפגעו מחיבור המתקנים לקירות.
הצעת תכנון - הסבת מבנה הנהלת החברה למוזיאון
ליבה של העבודה הוא הצעה להחייאת המבנה וחשיפת הערך התרבותי של המתחם לציבור הרחב. הסבת המבנה למוזיאון תיצור מפגש בין הקהל למתחם הסגור ודרך המבנה תשקף את ייחודו של המקום ואת הערכים ההיסטוריים והאדריכליים שבו. בפרק זה אציג את הצעת התכנון ואת הדילמות הנקשרות בהסבה.
ערכים ראויים לשימור במתחם המנהלתי ובמבנה ההנהלה
ראשית אסקור מהם הערכים האורבאניים והאדריכליים המצדיקים את שימור המתחם בכלל והמבנה בפרט. תוצאות בחינת הערכיות שמוצגת בדף זה מצביעה על ייחודו של המתחם בקונטקסט ארצי. כמו כן מסתמן מבנה ההנהלה כמי שמבטא באופן מרוכז את הערכים האדריכליים שקיימים במידה שונה בכל המבנים - אלו מחזקים את מעמדו בהירארכיה התכנונית של האתר.
ערכים אורבאניים:
עירוב ייחודי של סגנונות בנייה במתחם - ישנם אתרים נוספים בהם קיים עירוב של סגנונות בנייה בסמיכות פיזית אך במקרה זה מדובר בהרכב בו בולטת השונות הסגנונית למרות שהמבנים תוכננו בתקופה קצרה ע״י אותם מתכננים.
בועה חריגה בקונטקסט ארצי - אין אתרים דומים בארץ. הקמת המפעל והתשתיות המנהלתיות היו פרויקט רחב היקף עבור הנציבות הבריטית - אף בקנה מידה אזורי.
המקום מייצג מציאות היסטורית-פוליטית של המזרח התיכון.
לאתר הקשר אזורי נרחב כחלק מרשת מתחמים דומים ברחבי המזרח התיכון.
ערכים אדריכליים:
במרבית המבנים קיימים פרטים מקוריים וטכנולוגיית בנייה שלא נצפו במבנים אחרים מאותה תקופה בתחום הנציבות.
סגנון ייחודי שאינו מוכר במחוזותינו - אף לא בהשוואה לתשתיות ממשלתיות אחרות בתקופת הנציבות הבריטית.
עושר בפרטים.
תוואי פיתוח שנשמר וממשיך להתקיים לצד המבנים.
כל המבנים תוכננו ע״י אותם מתכננים.
מצב פיזי טוב ושינויים פיזיים מעטים.
המבנה
ערכים אדריכליים:
סגנון אדריכלי שונה מבנייה חדשה באותה תקופה, בולט גם בהשוואה למבנים אחרים במתחם.
טכנולוגיה ייחודית:
בנייה בחתך משולב: בטון מזוין ואבן (ראה פירוט בע"מ 44,45).
פרטי אבן ומסגרות (ראה פירוט בע"מ 44-46 ובגיליונות מס' 9,10).
אוורור והסקה מרכזיים (ראה פירוט בע"מ 47,48 ובגיליון מס' 11).
חללים עשירים בפרטים (מבואה - ראה תמונה מס' 26 בע"מ 39 ותמונות נוספות ב-CD מצורף, מחיצות הפלדה - ראה פירוט בגיליון מס' 9).
חומרי בנייה וגמר איכותיים (לדוגמא: פרטי ריצוף - ראה תמונה מס' 34 בע"מ 46, מרזבים מברזל יצקת - ראה תמונה מס' 37 בע"מ 48).
מבנה ראשי וייצוגי בהירארכיה התכנונית במתחם.
מצב פיזי טוב.
דרגות חופש בהסבת מבנים היסטוריים למוזיאונים
קביעת מידת ההתערבות בפעולת השימור של מבנים היסטוריים היא תהליך שיפוטי מייגע. קשורות בו משוואות ערכיות השמות על המאזניים את הביטוי להמשכיות התרבות מול קידמה וכדאיות כלכלית. התאמה מחדש של מבנים לצרכים משתנים היא פתרון ראוי להגנה על יצירות היסטוריות ושילובן במרקם חיינו. ביטויה המעשי מציב שאלות הקשורות בפערי התקופה והשימוש. על המתכנן לשאוף להבין בצורה מוחלטת את מכלול ההיבטים הטכנולוגיים והערכיים של המבנה בכדי להציב את גבולות ההתערבות. המושגים הנקשרים בתחום זה: שיקום, שיחזור, הגנה והחייאה [1978 ,Diamonstein]. מחזור או "התאמה מחדש" או גם "סיגול מחדש" הן ההגדרות המדויקות ביותר שאושרו ע״י האקדמיה ללשון העברית.
התנופה הראשונה לשימור מבנים והסבתם החלה כבר בשנות החמישים של המאה הקודמת, עם סיום מלחמת העולם השנייה. שלושים השנים האחרונות פוריות מאוד בתחום זה, בעיקר במערב אירופה ובארה״ב. בעשר השנים האחרונות גם במזרח אירופה. בתחום שימור מבנים ושינוי ייעודם, קיימת ספרות רחבה למדי. היא עוסקת במגוון היבטים של הצורך בשימור ומחזור מבנים ישנים ובעיקר מתעדת את העשייה דרך דוגמאות. בפרק זה אדגים מספר גישות המבטאות אימוץ של דרגות חופש שונות הנקשרות בהסבת השימוש של מבנים בעלי חשיבות היסטורית. בכל הדוגמאות שאביא, הותאמו המבנים לשמש כמוזיאונים, אך הם שונים בכל מרכיבי הזהות האחרים: הייעוד המקורי, התקופה שהם מייצגים, גודלם ומהות המוזיאון שהם מארחים. אציין את ההיבטים החשובים במעשה ההסבה של כל אחד, במיוחד אלו שיצרו מצע לתכנון המוצע בעבודה זו. לבסוף אציג את עקרונות השימור ודרגות החופש שקבעתי לקראת הצעת התכנון להסבת מבנה הנהלת החברה.
כללי: מבנה בן שתי קומות בסגנון "Beaux Arts", הוקם ב-1917 כמבנה הספרייה העירונית המרכזית של סאן־פרנסיסקו. שטחו הכולל כ-17,000 מ״ר. הסגנון האדריכלי מאופיין בבנייה סימטרית, הירארכיה מודגשת של חללים, שימוש באלמנטים קלאסיים ותבליטים מפורטים (חוץ ופנים), וכן צבעוניות מגוונת בעיקר בחללים הפנימיים.
המבנה עתיר פרטי אבן (קירות, רצפות ועמודים) וכן תקרות מעוטרות בתבליטי גבס מקוריים. הכניסה ממוקמת בחזית המערבית (סימטרית), בהמשך לכניסה בציר החוצה את הבניין בכיוונים מזרח-מערב מטפס מהלך מדרגות במרכזה של אכסדרה אל אולם ששמו העכשווי - אולם "סמסונג". שתי הקומות של הספרייה ערוכות סביב לציר זה בצורת "ח" בעלת אגפים שונים בגודלם: המרכזי - חזית הכניסה המערבית, ושני אגפים לכיוונים צפון ודרום - הדרומי פרוס לאורך כל גבול החלקה ופונה אל כיכר עירונית רחבה; הצפוני קצר ממנו. החללים שבין ציר הליבה (המדרגות האכסדרה והאולם) ובין המעטפת היו חצרות פנימיות. המעטפת בנויה אף היא אבן ומאופיינת בעושר של קרניזים, עמודים ופרטי פתחים קלאסיים מגוונים. באגפים עצמם היו פרוסים אולמות הקריאה.
המבנה הוכר כאחד המבנים החשובים בהיסטוריה של העיר, כנציג של תקופה ושל הסגנון האדריכל,. למעשה הוא מייצג תקופה מאוד קצרה: בין חורבן העיר ברעידת האדמה של 1906 לבין דעיכת הסגנון בצל המודרניזם. המבנה האחרון שנבנה בסגנון זה בעיר הוא בית האופרה (1932).
הסבת השימוש: ב-2003 נחנך במבנה מוזיאון אומנות אסיה. ניכר כי העיקרון הבולט בהפיכת מבנה הספרייה למוזיאון הוא התייחסות למבנה המקורי כמארח של שימוש חדש - בית לאוסף האומנות האסייתי של סאן פרנסיסקו. לאורך כל התהליך ראתה המתכננת לנגד עיניה סינתזה של שלוש נקודות חשובות: הבניין, הפרוגראמה ואוסף האומנות. הן נשמרו תוך הקפדה על אופיו של כל אחד מהמרכיבים והתוצאה - מיזוג של שלושת הרבדים. תחילה הוגדרו ערכי הליבה של הבניין, המרכיבים ההיסטוריים המהותיים עליהם יש לשמור בכל מחיר: האכסדרה, הלובי, מהלך המדרגות הראשי ואחד האולמות הראשיים ("סמסונג") - ראה תמונה מס' 44; הם החשובים בהירארכיה התכנונית של המבנה משתי בחינות - 1. התאמתם לתפיסה הסגנונית של התכנון המקורי, 2. עושרם היחסי והמוחלט בין החללים הפנימיים.
הצעד הראשון בתכנון השיקום היה איחוד שתי החצרות הפנימיות (צפונית ודרומית), החדרת אור דרכן ויצירת מעין "פיאצה" - חלל ציבורי המעניק התמצאות קלה במבנה. הקירות החיצוניים נשמרו ללא התערבות. השינוי החיצוני (חזותי) היחיד הוא הקירוי המשופע לקומה ג' (תמונה מס' 47 במרכז) -תולדה של קונסטרוקציה חיצונית לנשיאת מערכות כבדות על הגג. מרבית החללים בשלושת האגפים נותרו במתארם המקורי; ההבדל העיקרי הוא התכולה: פעם הריהוט הצפוף של הספרייה ועכשיו תצוגה מדודה של אוסף האומנות בחללים פתוחים. המעבר בין הגלריות יוצר שני מסלולים רצופים בקומות ב' ו-ג' (תמונה מס' 46). בחצרות (תמונה מס' 47) ניכרת התערבות משמעותית - הן באלמנטים חדשים והן בתפקידן כנקודת ייחוס להתמצאות. בתכנון הותרו רמות חופש במספר רבדים: התמצאות, עיצוב חללי התצוגה וחיזוק סיסמי מתקדם שיצר אף הוא התערבות באלמנטים חדשים. נשמרו בבניין המרכיבים החשובים (בהירארכית החללים ובפרטים): רצפות אבן, תקרות עם תבליטי גבס וכמובן המעטפת ששמרה על הזהות המקורית.
הדוגמא נבחרה בשל הדמיון בין מרכיבי המבנה לאלו של מבנה הנהלת החברה בבתי הזיקוק. ניתן ללמוד ממנה על בידוד המרכיבים החשובים ושימורם תוך התרת דרגות חופש במרכיבים הפריפריאליים. אף שמדובר בשני מבנים שאינם ברי השוואה בהיבטים של גודל, סגנון ורקע היסטורי, מתקיימות זהויות ערכית ותפקודית בין מרכיביהם השונים.
כללי: תחנת הכוח שתכנן ב-1947 Sir Giles Gilbert Scott הפסיקה לפעול ב-1981. הסצנה לאורך נהר התמזה הייתה אפורה לצל מבנה הלבנים הנטוש במשך יותר מעשור. שטח תכסיתו: כ-18,000 מ״ר, מרבית שטחו נתפס במקור ע״י שני היכלות בציר האורך: אולם הטורבינות ואולם הדוודים, הם הוארו דרך חלונות צרים וארוכים במעטפת. אורך החזית הצפונית (הפונה לנהר) מעל 200 מ', המבנה סימטרי בציר צפון־דרום ובמרכזו ארובה הנראית למרחקים; גובהה (99 מ'), הוגבל בעת הבנייה כדי שלא יעלה על קומתה של קתדראלת סנט פול. על אף השלמות הסימטרית שלה, נבנתה תחנת הכוח בשני שלבים: חציה המערבי כולל מגדל הארובה עד 1952 (באתר תחנת פחם ישנה) וחציה המזרחי ב-1963. מבנה התחנה בנוי קונסטרוקציית פלדה ומעל ל-4 מיליון לבנים. נוכחותו בסביבה היא מסוג של נקודת ציון המשתתפת במספר מעגלים: המסה הגדולה שלו כלפי הסביבה הקרובה, היראותו מן הגדה הצפונית של הנהר והצגת הארובה למרחקים גדולים אף יותר.
הסבת השימוש: מיקומו לצד הגדה עודד הזדמנות לשיקום דרך הצגת המורשת התעשייתית ותכנון מוקפד של אדריכל מקומי נודע. יתרה מזאת, יתרונות הגודל והחזות שלו זוהו כמי שישתתפו גם ברענון הסביבה העירונית.
מתוך שש הצעות שנבחנו להקמת גלריית "Tate Modern" באתר הייתה זו של Herzog & de Meuron היחידה שהשכילה לשמור את המעטפת הענקית כמעט ללא שינוי. ההזדמנות שנוצרה הצדיקה לדבריהם את הדגשת המבנה הישן על פני התעלמות או הריסה. הם תיארו את אסטרטגיית התכנון במושג השאול מאומנות לחימה יפנית - "אייקידו": ניצול האנרגיה של ה"אויב" לצרכיך. לב המבנה בהצעתם משמר את מימדי אולם הטורבינות בתחנה הישנה. המכונות סולקו וההיכל הפך 'רחוב ראשי' במערך החדש - שדרה המקלה על ההתמצאות אליה צופות חלק מהגלריות. החלל נמשך לכל אורך המבנה ומתפקד כאולם כניסה. הביקורות גורסות שלא ניתן היה להשיג את אותו יחס של תצוגה וחלל בכל תכנון אחר - גם בבניין חדש. גודל החלל אינו כלכלי וגם אם היה נבנה היה נראה כחסר פרופורציה ומחווה בלתי ברורה. לעומת זאת במקרה זה נתפש יחס השימוש והמבנה בהקשר הנכון - ניצול "גולם" קיים למטרה חדשה; ביקורת הפוכה מציגה את אותה טענה בדיוק כחולשה של הקומפלקס, ותוקפת את קנה המידה שאינו מתאים לשימוש.
בחלקים האחרים נקבע גובה מינימאלי של 5 מטרים והחללים חולקו ע"י רצפות הגלריות למספר קומות - למעשה נבנה מבנה חדש לגמרי (גם בהיבט הביצוע) בתוך עורו של המבנה הישן. החזות החיצונית של המסות (והמעטפת) נשמרו כמעט כפי שהיו, פרט לחנויות בחזית קומת הקרקע שאינן בולטות על רקע גושי המבנה. חלק מהגלריות שנבנו לאורך המבנה, משני צידי אולם הטורבינות מוארות בתאורה טבעית דרך החרכים במעטפת, ובחלקן, לרבות באולם הראשי הוגברה התאורה הטבעית מפתחים בגג (ראה תמונה 48,49). בצידו הצפוני של המבנה נבנו על הגג שתי קומות חדשות שנתפסות כתיבה שקופה שהונחה לאורך המבנה - תוספת שנבנתה בניגוד מתכוון וללא ניסיון להשתלב או להתחרות במבנה המקורי. בשעות החשכה היא מוארת באור מלאכותי והפכה לנקודת ציון על גדת הנהר. בהסבה בולטים היבטים של התחדשות עירונית תוך התבססות על רובד היסטורי. ערכיות השימור נובעת בעיקר מניצול הקיים לצורך חדש אך גם משימור המורשת האדריכלית והתעשייתית. המוזיאון הוא ביטוי לדרגת התערבות גבוהה (בפנים המבנה) וטרנספורמציה של עדות היסטורית לישות מתקדמת - המציבה הזדמנות להמשך החייאת המרקם העירוני סביבה.
הדוגמא מציגה שיקום סביבתי דרך שימור חלקי של ישות היסטורית - בדרגת התערבות גבוהה; הן בשימוש והן בבנייה חדשה. היתרון הבולט בהסבה הוא עצם השימוש במעטה ההיסטורי כתבנית להתחדשות על פני הריסתו.
כללי: בית זיקוק המשקאות 'סיגראם' נבנה בסוף המאה ה-19 בסמוך לעיר ווטרלו - קנדה. כעבור מאה שנים היו המפעל ומתקנים חיצוניים נוספים (בעיקר מחסנים) חלק ממרקם העיר שגדלה. תחום המפעל המקורי שלימים הוסב למוזיאון כלל קבוצת מבני תעשייה (זיקוק ובקבוק - מבנים 7-9 בתמונה מס' 52), אחסנת חביות (מבנה מס' 5 בתמונה מס' 52) ומשרדים. המפעל הוא דוגמא לתעשייה מקומית שרקמה את קורותיה בחיי העיר והקהילה. בנוכחותה הפיזית/אדריכלית יש לראות כמי שרוקמת את המשכיות התרבות המקומית מהתקופה הויקטוריאנית ועד ימינו.
הסבת השימוש: במקרה זה יש קשר הדוק בין הייעוד המקורי לבין התצוגה החדשה - המבנים הישנים נתפסים באופן מסוים כמי שמציגים את עצמם. עם זאת שולבו במכלול מבנים חדשים היוצרים מערך גיאומטרי אחוד ומאפשרים מספר מסלולי ביקור מעגליים שונים בארכם. המתכנן הונחה בעיקר משיקולים מוזיאוניים והתווה את המסלולים לסוגי מבקרים שונים - ע״פ אורך ביקור ממוצע. ההתערבות המבנית והנופית באתר בנתה מצרף ערכי של ישן וחדש. אין כאן שימור טוטאלי וגם לא המשכיות מלאה של הרוח ההיסטורית באתר [1989 ,Philippe], למרות זאת למבנים המקוריים מקום ראוי בקומפוזיציה החדשה.
המבנה המקורי הבולט במתחם הוא מבנה האחסון. מוצגות בו כ-5000 חביות משקה ע״ג רשת מרחבית עשויה קורות עץ (תמונה מס' 53 - שמאל). מבנה העץ מקיף מסעדה בקומת הקרקע וכולל גלריית חנויות בקומה א', למרות ההתערבות המאסיבית במתאר המקורי יצרה דוגמא זו החייאה של מתחם התעשייה ההיסטורי והפכה אותו רלוונטי לתקופה קצרה הן בהקשר האורבאני והן בהיבט שיתוף הציבור בנכס היסטורי. המוזיאון נסגר ב-1997. מבני אחסנה סמוכים שהיו בבעלות החברה הוסבו לבתי דירות.
מתחם 'סיגראם' ותעשיות מקומיות מסוגו הם הזדמנות לחיות מתמשכת של רקמה אדריכלית-תרבותית הקשורים בה גם תולדות התעשייה והקהילה. הדוגמא מספקת השראה לרעיון החשיפה של מתחם בתי הזיקוק - בעיקר במשוואת היחסים של עיר וקהילה מול היסטוריה, תעשייה וביטוין האדריכלי; אך גם בהיבט נוסחת התוכן על פיה מציגים מתקני המפעל את תולדות המקום ואת התהליכים התעשייתיים עצמם.
כללי: המבנה, מנזר מהמאה ה-13 הוסב לשמש כמוזיאון ב-1908. ממוקם בלב העיר פאנזה בתוך מארג מבנים צפוף המאופיין בסמטאות צרות וחצרות פנימיות. שמירת המבנה לאורך מאות שנים מאופיינת בנאמנות למרכיבים המקוריים והנחלת חיות תוך שינוי שימוש מתמיד - תוך כך מתקיים קשר בלתי פוסק לרקמה האורבאנית המזוהה.
עד סוף המאה ה-20 הוצגו בו אוספים גדולים ככל שאפשרו שטחי החללים. ע״פ רב נוצרה תצוגה ליניארית ארוכה ומונוטונית. קורותיו של המבנה מלמדים אותנו לא רק על היבטים הקשורים בשינוי הייעוד אלא על גישות שונות בשיח בינו לבין התצוגה.
שיקום: בשיקום שעבר המוזיאון לפני כעשור צומצם נפח התצוגה אך עם זאת הודגש היחס לפריטים ולאופן הצגתם. המתכננים יצרו בכישרון מערך תצוגה מרענן תוך שימוש בנתונים הטבעיים של החללים ויצירת יחס מוקפד בין המוצגים לבין החדרים, האולמות והמסדרונות. בנוסף יצרו בהתערבות מדודה אלמנטים של החדרת תאורה טבעית בין הקומות (תמונות מס' 59,60) - שדרוג שעלותו הערכית נמוכה מהתועלת שבהחייאת החללים [1998 ,Rava & Piersanti].
עם זאת הותרה דרגת חופש גבוהה בעיצוב החללים הפנימיים: תקרות, רצפות ואלמנטים חדשים (ראה תמונות מס' 58,60). דוגמא זו היא עדות להמשכיות רבת שנים ומספר הסבות. העשייה העיקרית בשיקום האחרון הוא שינוי של אסטרטגיית התצוגה ויצירת חללים שחלקם מאופיינים במידת התערבות חדשה לא מועטה. אין בכך בכדי לפגם ברבדים המקוריים של מתאר הבניין ויחסי מרכיביו. שיקום המבנה מלמד כיצד עיבוד נכון של פרטים חדשים יוצר שילוב ראוי בין חוויה מוזיאונית עשירה ושמירה על ערכים אדריכליים (ואורבאניים) של המקור.
עקרונות השימור למבנה הנהלת החברה ודרגות החובש שיותרו בתכנון המוזיאון.
השלב החשוב בתהליך ההסבה הוא איתור הערכים המחוללים של רוח הבניין, אלו המגדירים את זהותו: חללים, פרופורציות, מרכיבים מבניים וטכנולוגיים שעליהם יש לשמור בכל מחיר. הצלבת ההבנות הללו עם המצב הקיים מאפשרת לקבוע את היחס לחלקים שנהרסו או שונו, כמו כן לזהות את המרכיבים השוליים שוויתור עליהם ישדרג וידגיש ערכים במערך החדש.
פיתוח שטח - יישמרו מתווה הדרך,הכיכרות והצמחייה בכל המתחם.
מעטפת חיצונית - תשוקם ע"פ ההמלצות בע"מ 54 ותישמר על-פי המקור.
פנים המבנה -
קירות המעטפת - לא תותר אטימת פתחים או חסימתם בתצוגה.
חלל הכניסה בשתי הקומות יישמר ללא התערבות של אלמנטים חדשים.
אגף מזרח - יישאר כפי שהוא וימשיך לשמש כאזור שירות נגיש לשתי הקומות.
מערכות -
8 חדרי השירות (מצידי המבואה), תעלות האוורור ותעלות ההסקה ייועדו ככל האפשר לתמיכה (טכנית) בבניין.
תעלות האוורור יחוברו למערכת מיזוג אוויר.
הגדרת דרגות החופש.
יותר פירוק ומחזור מחיצות הפלדה ע״פ צרכי החלוקה החדשים.
מחיצות הפלדה הינן מרכיב חזרתי בעל שני ערכים: האחד פונקציונאלי - מתוקף הצורך בחלוקת האולמות לחללים קטנים של משרדים והשני טכנולוגי - דוגמא שאינה מוכרת במבנים אחרים בארץ. המחיצות הינן רכיב שני במעלה בהירארכית המרכיבים של הבניין. הן תוכננו כרכיב "מתועש" המאפשר חלוקה גמישה של השדות הראשיים. מיקומן הספציפי אינו בעל חשיבות עליונה שכן איננו עוסקים בשחזור מבנה משרדים.
עם שינוי הייעוד ניתן לעשות בהן שימוש ותוך כך להציג את ערכן הטכנולוגי-היסטורי, אך זאת במינון ומיקום המתאימים למערך הפונקציונאלי של הבניין כמוזיאון.
2.	תותר תצוגה דו ממדית על גבי המחיצות המקוריות.
בכדי להדגיש את נוכחותן אתיר שימוש בשדות המזוגגים כלוחות תצוגה. כך יגדל ערכן השימושי של המחיצות - הן ישמשו כחיץ ויארחו תכנים רלוונטיים כאחד. צעד זה יגביר את השיתוף והפרופורציה שבין התצוגה לבניין ולהיפך.
3.	תותר הריסת תקרות מבוקרת באגפים (צפון־דרום) ליצירת חללי תצוגה גבוהים.
אופי התצוגה וגודלה ייגזר בין היתר מנפחם של החללים. האיזון בקביעת גודל המוצגים וקנה המידה שלהם ייקבע על-פי אילוצי המקום והגובה. הסימבולים התעשייתיים שייכנסו למבנה יידרשו חללים גבוהים מכפי שקיימים בקומות. ראוי לשקול הריסת תקרות ליצירת גובה כפול בזרועות (צפון, דרום) - שלמותם של חללים אלה אינה חיונית לשמירת הערכים העיקריים של המבנה. חווית הסיור תשלב שלמות אדריכלית-ערכית בחלקים חשובים ועתירי פרטים יחד עם חללים עדכניים שהוסבו לקנה המידה של התצוגה בפריפריה.
4.	תותר החדרת תאורה טבעית דרך פתחים חדשים בגג בלבד.
הפתחים בגג יותרו כך שלא יראו מבחוץ, גם כאן בדומה לסעיף 3 - יותרו אך ורק בזרועות (צפון, דרום) ולא במבואה. כל זמן שלא יפגעו בנאמנותם למקור של הרכיבים המשמעותיים (מעטפת ומבואה) יוכלו להוסיף אור טבעי ולהדגיש אלמנטים בתצוגה.
5.	לא ישוחזרו חדר המדרגות ואלמנטים מקוריים שנהרסו באגף הדרומי.
מערך התנועה והחללים יתוכננו מבלי להתחשב במיקומן הקודם של המדרגות, העדר המדרגות והתקרות באגף זה יאפשר התייחסות שונה לאזור זה (ניצול היעדרן ליצירת החללים הגבוהים -ראה סעיף 3 - דווקא באגף הדרומי). בניתוח מערכות תנועה אפשריות המדרגות אינן בעלות חשיבות פונקציונאלית, מבחן השחזור אינו מעלה את ערך האגף בייעוד הנוכחי. ה"התעלמות" מכל האלמנטים שנהרסו באגף הדרומי תואמת את דרגת החופש הגבוהה שהוגדרה לאגף זה כמרכיב משני בהירארכיה הערכית של רכיבי המבנה.
6.	מערכות האוורור וההסקה לא ישוחזרו.
מערכות האקלים, החשמל והתקשורת יותאמו לצרכים החדשים. לשחזור מערכות האקלים הישנות אין ערך מאחר ובעיקרן הן אינן נראות ואינן מתאימות למתאר החדש. יחד עם זאת ישמשו התעלות (ברצפות ובתקרות המונמכות) כמו גם חדרי השירות לתמיכה טכנית סמויה (בטכנולוגיה עדכנית).
הצעת התכנון - עקרונות התכנון והתצוגה 
לימוד תוכן התצוגה הציב בראש סדר החשיבות את האזור בו יוצגו תהליכי הזיקוק. הוא קיבל את השטח הנרחב מאחר והתחום ראוי להצגה חווייתית בעזרת מוצגים גדולים והדגמה. הצבת המוצגים דורשת חלל דו קומתי שלא היה קיים במבנה. אחת ההחלטות הראשונות הייתה לייעד לו את חלקו הדרומי של המבנה משום שבו נהרסו ממילא חדר המדרגות ותעלת האוורור.
בחינת חלופות התנועה האפשריות (ראה תקליטור נספח: מבנה 4 - תכנון מוזיאון/תנועה) מלמדת על ההבדל העיקרי בין ייעודו המקורי של המבנה כבניין משרדים לבין השימוש החדש כמוזיאון. בבניין המשרדים התנועה פשוטה למדי: ורטיקאלית במהלך המדרגות הראשי ואופקית בציר האורך לארבעת המסדרונות. במוזיאון לעומת זאת רציתי לאפשר תנועה במסלול רצוף מבלי לאלץ תנועה חוזרת ממסדרונות ללא מוצא.
תיאור המסלול
המבקרים ייכנסו למבואה דרך הדלת השמאלית, לצידה אשנב קיים שישמש כקופה וקבלה.
במסדרון האגף הצפוני בקומת הקרקע רוכזו פונקציות שאינן קשורות לתצוגה בכדי לאפשר גמישות ליצירת מסלול ביתר חלקי המבנה. ראשית, יפנו המבקרים לחדר ההקרנה שבמסדרון הצפוני. עם סיום הצפייה ישובו אל המבואה ויעלו לקומה א',
התצוגה בקומה א' נחלקת לשני אולמות: באגף הצפוני - תצוגה היסטורית בשני אולמות משנה: תולדות תעשיית הזיקוק והיסטוריה מקומית; באגף הדרומי - תהליכי זיקוק.
הסיור מתחיל באולם הצפוני. התצוגה בו הורחקה מן המעטפת ומתרכזת באמצע הרצועות. כך מתאפשרת תנועה לצד החלונות (המזרחיים) וצפייה במפעל. מרבית המחיצות פורקו כך שהתנועה באולם חופשית. שלוש המחיצות שנותרו בדופן המערבית של המסדרון המקורי תוחמות את האולם הקטן (היסטוריה מקומית). כמו כן המחיצות עצמן ישמשו כמסגרות לתצוגה.
עם השלמת סיור (מעגלי/חופשי) בזרוע הצפונית יחצו המבקרים את המבואה וייכנסו אל האגף הדרומי. בכניסה לאגף: אזור מנוחה בגלריה הנחלקת לאזור מנוחה ולאזור הדרכה, שניהם צופים לתצוגה בחלל הגדול דרך שתי מחיצות זכוכית מקוריות. מהגלריה יורדים בחזרה לקומת הקרקע ברמפה ספיראלית (בשני מהלכים, שיפוע-8%) המקיפה דגם מוקטן של מגדל קירור. במהלך הירידה, ניתן להתרשם מאופן הפעולה של המגדל בשני מפלסי ביניים (ראה חתך D-D ,C-C בגיליון מס' 15). במפלס התחתון צופים
בסרטון המוקרן על קליפת המגדל. הרמפה פוגשת את מפלס הקרקע בציר המסדרון המקורי המוביל בין חנות וקפיטריה אל היציאה.
השירותים נשארו במקומם המקורי (בקומות האגף המזרחי). בחדרים שסביב למבואה (שמונה חדרים בשתי הקומות) מוקמו בעיקר פונקציות טכניות התומכות בשתי הזרועות (מערכות, אחזקה ובקרה). חדרי יחידות מיזוג האוויר מחוברים לתעלות האוורור המקוריות.
דרך המבואה מתאפשרת תנועה אנכית במעלית, הרמפה באגף הדרומי תוכננה לתנועת נכים. בשלושה מקומות נוספים (מדרגות הכניסה, גישה לשירותים בקומת קרקע ובראשית הרמפה) יותקנו מתקני הרמה מקומיים.
סיכום
לימוד ההקשרים ההיסטוריים - המקומיים והאזוריים, מעניק למפרץ חיפה מעמד חשוב בשטחי המנדט שחולקו לאחר מלה״ע הראשונה. בשנות המלחמה ואחריה היה האזור כולו מושא לשאיפות ההשתלטות הבריטיות כפתרון מתוכנן לצורכי הנפט הגוברים של האימפריה. לאורך כל אותו הזמן סומנה חיפה כמיקום מועדף, דרכו יעבור הנפט אל הים התיכון ולאירופה. יתרונותיו הטבעיים של המפרץ מציבים אותו מעל כל פתרון אחר לאורך החוף המזרחי של הים התיכון. הבריטים הטיבו לקרוא את המפה ובסדרה עקבית של מהלכים מדיניים זכו בשליטה כוללת - על מקורות הנפט ועל רצועת החוף המיוחלת. המפות ששורטטו העניקו לבריטניה בדרך 'נבואית' פרוזדור צר (גבולותיה הצפון־מזרחיים של ממלכת עבר הירדן) המוביל בדיוק מפליא בין בארות הנפט שעתידים להתגלות בחבל מוסול אל הנמל שעתיד להבנות בחיפה. מימוש התכניות סלל במהירות את הדרך להקמת מפעל הזיקוק במפרץ. זה היה מפעל צעיר שנכונו לו תכניות פיתוח גדולות. חשיבותו המקומית הייתה כבירה, הוא תרם לגידול העיר ולהתקבצות מעגלי תעשייה סביבו. עבור נציבות פלשתינה-א״י הוא היה פרויקט תשתית בקנה מידה ממשלתי וזו לא חסכה במשאבים למען הצלחתו. חברת הנפט זכתה במצע הטבות כדאי. היא קבעה סטנדרטים גבוהים לתשתיות שנבנו. איכות הבנייה וחומרי הגמר במבנים המנהלתיים מצביעים על העושר של הפרויקט, למשל ביחס למבנים ממשלתיים אחרים מאותה תקופה - תחנות משטרה או מבנים בבסיסי צבא. לשטחי המפעל הוענק מעמד חוקי מיוחד והם הוכפפו ישירות לנציב העליון. חשיבותו של המפעל השתמרה לאורך השנים. היום, לאחר כ-70 שנים נוסף לו גם ערך היסטורי. מקורו של הסגנון האדריכלי בעירוב השפעות שיצר במיוחד את מבנה ההנהלה כטיפוס ייחודי. מיקומו של המבנה במדרג האדריכלי-ערכי של המתחם מצדיק את בחירתו לארח שימוש ציבורי, דרכו תתאפשר הצצה למקום הנסתר. העיקרון המנחה בתכנון ההסבה היה שמירה מלאה על מרכיבי המבנה החשובים: הקירות החיצוניים והמבואה - כך תתאפשר הצגת המבנה עצמו כחלק ממתאר המוזיאון. מנגד הותרה דרגת חופש גבוהה לקביעת התצוגה, כזו שתאפשר להכניס את רוח המפעל לתוך המבנה. הפרויקט חושף את הצדדים הסמויים של המכלול המוכר לנו בתצורתו הנוכחית כנקודת ציון לא נגישה במרחב העירוני. העבודה היא ביטוי אדריכלי אפשרי לדרך שתציג לציבור את חשיבותו ההיסטורית והלאומית של המקום.