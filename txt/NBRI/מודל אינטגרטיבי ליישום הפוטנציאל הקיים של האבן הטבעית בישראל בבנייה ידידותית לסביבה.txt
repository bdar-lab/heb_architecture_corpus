מודל אינטגרטיבי ליישום הפוטנציאל הקיים של האבן הטבעית בישראל בבנייה ידידותית לסביבה
תקציר
עבודת המחקר מתבססת על ניסיון של שלושת החוקרים שמקורו משיתופי פעולה עם חברות ידועות בתחום הפקת מוצרי אבן טבעית בברה״מ, איטליה, גרמניה, צרפת, אנגליה, בלגיה, ארה״ב, שוויץ, פינלנד, בולגריה, ציכוסלובקיה, פולין ומדינות אחרות. בנוסף לכך, מסקנות המחקר מבוססות על היכרות של מחברי הדו״ח עם המצב הקיים בארץ ובעולם בתחום ייצור חומרי בנייה מאבן טבעית, ועל הידע והניסיון שצברו בין השנים 1995 - 2008. המחקר הנוכחי הוא מעין מחקר גישוש המשלב שלוש דיסציפלינות רלוונטיות בתחומים של מיכון (ס. זינגרמן), חומרי בנייה וטכנולוגיה (ק. קובלר) ושיטות בנייה וכלכלת הבנייה (י. רוזנפלד).
העבודה מתארת את הטכנולוגיות השונות לכרייה ולעיבוד מוצרי אבן ואת ההתפתחות ההיסטורית בתחום זה במדינות שונות בעולם ובישראל.
מסקנתה של סקירה זו היא שהשיטות הנהוגות במדינת ישראל הן מיושנות, "אלימות", בזבזניות ובלתי ידידותיות לסביבה. מדינת ישראל יכולה להיות "מעצמת אבן" בדומה למדינות אחרות באזור אגן הים התיכון, כמו איטליה, יוון, או טורקיה, אך משום מה הפוטנציאל הזה אינו מתממש. מדינת ישראל מצטיינת בטכנולוגיה הגבוהה שלה בכל תחום שקיבל את העדיפות ואת המיקוד הראויים. תעשיית האבן הישראלית לא זכתה עד כה לתשומת לב ממשית ותעשייה זו דומה, הן ברמתה הטכנולוגית והן ברמתה האקולוגית, למדינות העולם השלישי.
עבודת מחקר זו מנתחת את המצב מהיבטיו המגוונים ומציעה שינוי מהותי בהתייחסות הכלכלית והחוקתית למשאבי האבן כאוצר לאומי שכל המעורבים בניצולו ייהנו ממנו: המדינה אמורה לקבל תמלוגים משמעותיים ביותר בעבור הזיכיונות לניצול משאביה, הזכיינים אמורים לבצע את הכרייה בדרך כלכלית וידידותית לסביבה תוך יצירת ערכים נוספים (כגון ייצור חללים תת- קרקעיים), והצרכן אמור לקבל מוצרי אבן טבעית מעולים במחיר נמוך ממה שהוא משלם היום בעד מוצרים מיובאים.
שורש הבעיה הוא בכך, שהמדינה אינה מעודדת די את השימוש בטכנולוגיות מתקדמות, דלות משאבים (כוח אדם, חומרי גלם, אנרגיה, מים, עומס סביבתי וכוי) ובמקומן מנציחה שימוש בטכנולוגיות עתירות משאבים ובזבזניות.