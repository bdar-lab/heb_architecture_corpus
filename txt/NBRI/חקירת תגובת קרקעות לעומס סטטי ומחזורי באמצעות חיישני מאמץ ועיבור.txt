חקירת תגובת קרקעות לעומס סטטי ומחזורי באמצעות חיישני מאמץ ועיבור
תקציר
ישנה חשיבות רבה למדידה של לחצים ועיבורים בקרקע לצורך שימושים גיאוטכניים, ביניהם הערכת קשיחות של קרקע גרנולרית ושכבות המיסעה. מדידת לחצים בקרקע מהווה לאורך השנים אתגר משמעותי בתחום הגיאוטכניקה. נוכחותו של החיישן בקרקע גורמת להפרה של סידור הגרגרים ולשינוי במאזן הקשיחויות בה.
במטרה לפתח הערכה אמינה וישירה של מודול הדפורמציה בשדה, בקרקעות ובחומרי מצע ותשתית, ישנו צורך בפיתוח שיטת מדידה ישירה ועמידה של מאמצים ועיבורים. שיטת מדידה היכולה לתפקד בתנאי שדה תחת עומסים סטטיים ודינמיים. המחקר מתרכז בשיפור אמצעי המדידה ובחינתם במדגמי קרקע במעבדה, מתוך כוונה שבהמשך ניתן יהיה ליישם מסקנותיו במדידת מאמצים ועיבורים בשדה. במחקר זה נעשה שימוש במגוון שיטות מדידה, חלקן מקובלות ונפוצות וחלקן חדשניות. המד הבסיסי ביותר במחקר זה הינו מד לחץ קרקע המבוסס על ממברנה בכפיפה. מד זה מהנפוצים והמקובלים בעולם המחקר והמעשה של מדידות לחצי קרקע. מתברר כי למד זה חוסר אמינות משמעותי במדידת לחצים בפריקה ובהעמסות חוזרות. סוג נוסף של מד לחץ קרקע פועל בשיטת האיפוס, לפיה כל כפף בממברנה מתוקן באמצעות לחץ אוויר פנימי כך שהכפיפה של הממברנה נשארת אפסית וההפרה לקרקע במהלך המדידה מינימלית. למד האיפוס ישנם חסרונות תפעוליים אשר הופכים אותו ללא ישים במדידות שדה. לכן פותח מד לחץ קרקע היברידי המשלב מדידה של כפיפת הממברנה עם מדידה של לחץ שמן פנימי הכלוא בתוכו. מד זה נבחן במחקר הנוכחי תחת עומסים סטטיים ומחזוריים על מנת לאפיין אותו ולאמוד את רמת אמינותו. במחקר הנוכחי נבחנו שלוש שיטות המדידה בשילוב מדי עיבור קרקע בתא גלילי בגובה 10 ס"מ וקוטר 50 ס"מ. נבחנו החומרים חול דיונות במצב תחוח וצפוף וחומר תשתית דולומיטי מדורג מצופף בידיים. השלב הראשון במחקר התמקד במדידת מאמצים באמצעות חיישני ממברנה בכפיפה וחיישני איפוס בכיוונים אנכיים ואופקיים, מתוך כוונה לאמת או להפריך תפיסות לגבי מקדם לחץ עפר צידי במנוחה (K0) בכל שלבי ההעמסה והפריקה של עומסים סטטיים. השלב השני במחקר עסק בחיישן ההיברידי ומדידת מאמצים אנכיים באמצעותו תחת עומסים סטטיים
ומחזוריים. במקביל למדידת מאמצים אנכיים נמדדו עיבורים אנכיים, שילוב נתונים אלה יכול לאפשר בחינה של אמינות החיישן החדש והערכה של קשיחות החול והתשתית. כדי לבחון את השפעת מבנהו החיצוני של החיישן למדידת מאמצים על תפקודו נבנתה טבעת לפיזור מאמצים. הטבעת מורכבת סביב החיישן במרווח מינימלי ממנו והחתך שלה מאפשר פיזור של המאמצים הניצבים לכיוון המדידה. השפעות הטבעת נמצאו כחיוביות ונוכחותה בניסויים הביאה לשיפור בקריאות החיישנים. ניתוח התוצאות הראה כי לכפיפת ממברנת החיישן ישנה השפעה משמעותית על תוצאות המדידה. ניסיונות שונים לכיול התוצאות של חיישני ממברנה בכפיפה לא הצליחו לנטרל את שגיאות המדידה הטבועות בשיטה זו. תוצאות המדידות באמצעות חיישנים שונים מניבות ערכים שונים עבור K0 בהעמסה בתולית. K0 הינו תכונה של הקרקע והיסטוריית ההעמסה ואינו יכול להיות תלוי בשיטת המדידה. לכן במדידה באמצעות ממברנה בכפיפה לא ניתן להסיק מידע מהימן לגביו. בתחום מדידת המאמצים הסטטיים באמצעות חיישני ממברנה בכפיפה המחקר מאיר באור חדש עקרונות מדידה ותיקים ומציע חלופות לצמצום השגיאות באופן משמעותי.
ניתוח התוצאות של החיישן ההיברידי ממחיש את היתרונות של עקרון המדידה של החיישן ומדגים כיצד ניתן להשתמש בחיישן תחת עומסים סטטיים ומחזוריים. המחקר מהווה עבודת קדם ליציאה לשטח עם חיישן היברידי למדידה תחת עומסים סטטיים ומחזוריים. שילוב שני עקרונות בחיישן אחד מאפשר לצמצם שגיאה הנובעת מהפרת סידור הגרגרים בקרקע.