השפעה של תכולת דקים על תערובות בטון
תקציר
זמינות חול דיונות לייצור בטונים הולכת וקטנה עם השנים בצורה משמעותית בארץ עקב אילוצים סביבתיים ואקולוגיים. לכן, חיפוש תחליפים כדוגמת חול מחצבה מעורר עניין על רקע זה. תכולת דקים באגרגט דק המיועד לייצור בטון מוגבלת בתקן הישראלי ת״י 3 בגלל השפעתו השלילית המתבטאת בעיכוב תהליכי הידרציה מחד, ובהגדלת תצרוכת המים וההתכווצות בייבוש, מאידך. השפעות אלה עלולות לפגוע בחוזק הבטון ומגבירות את רגישות הבטון לסדיקה. השימוש במוספים על פלסטיים בתערובת מאפשר שילוב של מלאנים כאלה בבטון בהתבסס על האינטראקציה הנוצרת בין המלאן הדק ובין המוסף העל פלסטי. שילוב זה מאפשר להתגבר על הבעיה הפיסיקלית הקשורה בכוחות המשיכה החזקים שבין חלקיקי האבק שכתוצאה מהם יש להם נטייה ליצור אגלומרטים בבטון הטרי ומאפשר פיזור אחיד של המלאן בין גרגירי הצמנט.
חשיבותו המדעית של המחקר היא בהרחבת בסיס הידע הנוגע לקשר בין סוג המלאנים, הרכבם ותכולתם, לבין תפקוד מערכות הבטון המכילות אותם והקיים שלהם. חשיבותו המקצועית של מחקר כזה היא בסיוע בהתווית הנחיות מתאימות הנוגעות להרחבת השימוש באבן גרוסה בעלת תכולת דקים גבוהה בעיקר נוכח המחסור ההולך וגובר בחול דיונות בארץ ונוכח העובדה ששילוב של מוסף על ברוב תערובות הבטון נפוץ ממילא.
להוספת מלאן דק יש פוטנציאל חיובי (עובר נפה #200, 0.075 מ״מ) על תכונות הבטון, אך יחד עם זאת יש לבחון את הרכב החומר הדק, בעיקר בפרקציה הקטנה מכ-5 מיקרון, זאת בהתבסס על הפגיעה המשמעותית בתכונות הבטון כאשר מוסיפים חומר דק על בסיס חול טיח.
במסגרת המחקר הנוכחי נבדקות בצורה מעמיקה התכונות של תערובות בטון בעלות חוזקים נומינליים שונים, עתירות דקים. המחקר ניסה לענות על השאלות הבאות:
❖ האם חולות מחצבה, המשווקים בשוק הבנייה כ״חולות טיח", יכולים לשמש מרכיב בבטון, כחלק מתכולת האגרגטים, למרות תכולת הדקים הגבוהה המאפיינת אותם?
נבדקו שלושה סוגי חולות המאופיינים ב- 30-40% חומר עובר נפה #200 ממחצבות שונות שכונו במחקר C ,S ו- Z. התערובות הוכנו עם האגרגטים הנ״ל בתוספת אגרגטים רגילים ומוסף על פלסטי מסורתי מדור המוספים הראשון, בהשוואה לתערובת ייחוס רגילה, המכילה אגרגטים
שתכונותיהם מתאימות לדרישות התקנים הרלוונטיים ליצור בטון. כל חולות המחצבה גררו ירידה באיכות הבטון שהתבטאה בחוזק יותר נמוך, בפילוג נקבים יותר גס, בחדירות יותר גבוהה לכלורידים ולקרבונציה בתנאי מעבדה מואצים ובהצטמקות יותר גבוהה בייבוש. הדקים של חול S מכילים כמות מסויימת של חרסית. כאשר הדקים (כולל החרסית) הורחקו מחול זה על ידי שטיפה חל שיפור משמעותי בתכונות הבטון. פעולה כזאת משפרת משמעותית את התוצאות כך שתפקוד התערובת המכילה חומר שטוף דומה לזאת של חולות המחצבה האחרים, שאינם על בסיס חול טיח ואשר לא נשטפו, אך, כאמור, תכונותיהן ירודות בהשוואה לאלה של תערובת הייחוס. בנוסף, תכולת המוסף העל-פלסטי שנדרשה לקבלת סומך דומה לזה של תערובת הייחוס הייתה גבוהה יותר משמעותית, מלבד בתערובת שהכילה חול Z. התכולה הגבוהה של המוסף יוצרת בעיה של דחייה במועד פירוק תבניות והעמסת האלמנט במועד מאוחר מהרגיל.
בחינת השפעה של סוג המוסף העל פלסטי נעשתה על מלאן מסוג S אשר בשימוש בו נתקבלה הפגיעה הניכרת ביותר בתכונות הבטון בהשוואה לחולות הטיח האחרים. בסדרת ניסויים זו נמצא כי תכונות הבטון בדרך כלל משתפרות כאשר נעשה שימוש במוספים על פלסטיים מתקדמים. חוזק הבטון עולה כמו גם העמידות בפני חדירה לכלורידים וההצטמקות מועטה יותר. נראה מכאן כי באמצעות שימוש במוסף על פלסטי מתאים ניתן להתמודד עם הפגיעה שנצפתה בתכונות הבטון כאשר השפעת חולות הטיח נבדקה רק בשימוש של מוסף מסורתי, אשר כנראה אינו מתאים לחולות אלה.
❖	האם לשילוב של מלאן אולטרא-דק בתערובת, (גירי או קוורצי), בתכולות שונות, יש השפעה על איכות הבטון ותפקודו?
נושא זה נבחן בשתי סדרות של בטון: ב-30 בעל יחס מים בצמנט של 0.72 וב-60 בעל יחס מים בצמנט של 0.50. הבטון הוכן עם אגרגטים רגילים ונעשה שימוש במוסף על פלסטי מסורתי מהדור הראשון. שילוב המלאנים במערכת לא רק שלא פגם בתכונות הבטון אלא אף שיפר במרבית המקרים את תפקודו בעיקר בעמידות לחדירת כלורידים. לא הסתמן הבדל משמעותי או מגמה ברורה באשר להשפעת תכולת המלאן על השינוי בתכונות שנבדקו וגם לא לסוג המלאן. אבל, שילוב מלאן אולטרה-דק, בכמות העולה על 32 ק"ג למ"ק, פגמה במידה מסויימת בשיפור שהושג עם תכולת מלאן אולטרה-דק נמוכה יותר, בעיקר בהשפעה על עמידות הבטון בקרבונציה. העובדה שבטון מסוג ב-60 שהוכן ביחס מים לצמנט של 0.50 הינה מערכת צפופה יותר מלכתחילה, מהווה גורם דומיננטי יותר בהשפעתו על תכונות הבטון ותפקודו, ללא תלות בסוג המלאן ובתכולתו. תערובות אלה הוכיחו עמידות טובה יותר בפני חדירת כלורידים וקרבונציה וכמובן שאופיינו בחוזק גבוה יותר.
❖ האם יש השפעה לסוג המוסף העל-פלסטי על תכונות הבטון המכיל מלאנים דקים
השפעת סוג המוסף העל-פלסטי בולטת יותר בתערובות מסוג ב-30 והיא מתבטאת בכל התחומים, בעיקר בשיפור העמידות בפני חדירת כלורידים וקרבונציה. המוספים העל-פלסטיים מהדור השלישי מבוססי פוליקרבוקסילט, תורמים לשיפור תכונות הבטון ואילו המוספים מהדור הראשון, מבוססי ליגנוסולפונט, פוגמים באיכותו, כאשר נדרשת כמות מוסף גדולה לשמירה על עבידות הבטון. מלכתחילה, תערובות בטון מסוג ב-60 מתפקדות טוב יותר, כצפוי, בחשיפה לכלורידים ולקרבונציה, בגלל צפיפותם היותר גדולה. המוספים העל-פלסטיים המתקדמים יוצרים כנראה אינטראקציה ביניהם לבין הדקים ובכך מתגברים על הבעיה הפיסיקלית הקשורה בכוחות המשיכה החזקים שבין חלקיקי האבן, אשר באין מוסף כזה, יש להם נטייה ליצור אגלומרטים בבטון הטרי. בעזרתם של המוספים העל-פלסטיים המתקדמים מתאפשר פיזור אחיד יותר של המלאן בין גרגירי הצמנט וכתוצאה מכך, מתקבל מבנה אשר פילוג גודל הנקבים שלו עדין יותר ולכן פחות חדיר.
❖	האם יש השפעה לאופן שילוב הדקים (חומר עובר נפה #200) בתערובת הבטון: בנפרד או כחלק אינטגרלי מחול המחצבה עקב ייצורו?
הוספת חומר דק בנפרד, לתערובת המכילה חול מחצבה שטוף, משפרת את תכונותיו בצורה משמעותית, בהשוואה לתערובת המכילה חול מחצבה שאינו שטוף. השיפור מתבטא בחוזק יותר גבוה ובעמידות יותר טובה בפני חדירת כלורידים וקרבונציה. יחד עם זאת, יש לזכור כי התערובת שהכילה חול מחצבה שאינו שטוף הייתה קרובה בתכונותיה (אם כי מעט נחותה) לתערובת ייחוס שלא הכילה דקים מעבר למינימום המותר. נראה כי החומר הדק בחול המקורי אינו מתפזר הייטב בתערובת כפי שהוא מתפזר כאשר הוא מוסף בנפרד (רואים זאת בצריכה הגבוהה יותר של מוסף והפרשת מים נמוכה יותר) ולכן הוא יוצר מערכת פתוחה יותר וחדירה יותר, הפוגמת בתפקוד הבטון בתנאי שירות. ייתכן ושימוש במוסף מדור מתקדם יותר יכול להתגבר על בעייה זו.
התוצאות שהתקבלו בעבודה הנוכחית מתייחסות לתנאי מעבדה בלבד. הדבר אמור בעיקר ביחס לחדירות הבטון לכלורידים וקרבונציה, אשר נבדקו בתנאים מעבדה מואצים. אשר על-כן, יש להעמיד במבחן את הקיים של התערובות שנמצא כבעלות פוטנציאל חיובי, גם בתנאי בלייה אמיתיים, לאורך זמן, כדי לבחון התאמה לתוצאות שהתקבלו בתנאי מעבדה.