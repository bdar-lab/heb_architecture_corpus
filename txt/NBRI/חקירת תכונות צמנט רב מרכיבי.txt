חקירת תכונות צמנט רב מרכיבי
תקציר
שני סוגי צמנטים מעורבים נבדקו כחלק מבדיקת לימוד תכונותיהם לפני החדרתם למשק הבנייה הישראלי. האחד צמנט המכיל אבן גיר ואפר פחם בשיעורים של כ- 15% כל אחד ( CEM II/B-M L,V) 42.5N)), והשני צמנט המכיל סיגים, אפר פחם ואבן גיר בשיעורים של כ- 11% כל אחד (CEM II/B-M (S,L,V) 42.5N). תכונות בטונים שהוכנו מצמנטים אלה הושוו עם אלה של בטון שהוכן מצמנט מקובל בשימוש כיום מסוג CEM II/A-V 42.5N. השוואת הבטון נעשתה ברמת חוזק הדומה למקובל בהכנת בטון מסוג ב- 30 ועבידות ברמה של S6 הנמדדת במבחן שקיעת קונוס. נבחנו תכונות הבטונים בהשפעת הוספת אפר פחם, שימוש במוסף מפחית מים ואופני אשפרה שונים.
סומך/צריכת מוסף מפחית מים. הצמנטים שנבדקו היו בעלי שטח פנים גדול בהרבה מאשר צמנט הייחוס (כ- 4500 סמ"ר/גר' ביחס ל- 3700 סמ"ר\גר'). דבר זה השפיע על צריכת המים באופן משמעותי, או לחילופין על סומך הבטון. ללא שימוש במוספים מפחיתי מים סומך הבטון פחת באופן משמעותי כאשר נעשה שימוש בצמנטים המעורבים. בעזרת מוסף מפחית מים, ההשפעה על הסומך פחתה וסומך הבטונים היה דומה. גם הפרשת המים, המושפעת מגודל הגרגרים ושטח הפנים של הפאזה הקטנה, הייתה נמוכה יותר בתערובות הצמנט המעורב מאשר צמנט הייחוס. זמני ההתקשרות של הצמנטים המעורבים היו קצרים בהרבה מאלה של צמנט הייחוס, אך למרות זאת ההבדלים בין זמני ההתקשרות של הבטונים היו קטנים. חריג מבין הבטונים שהוכנו היו תערובות המכילות אפר פחם ומוסף מפחית מים. תערובות אלה דרשו מינון גבוה יחסית של מוסף על מנת להגיע לשיעור הפחתת מים של כ- 10%. בתערובות אלה השילוב של תכונות העיכוב הנובעות מהמוסף ומאפר הפחם בתערובת הביאו להבדלים גדולים בזמני ההתקשרות, וקיצור משמעותי כאשר נעשה שימוש בצמנט מעורב.
נראה כי לבחירת המוסף והתאמתו להרכב הצמנט והרכב תערובת הבטון יש השפעה משמעותית על תכונות הבטון הטרי.
חוזק לחיצה. חוזק הבטון בלחיצה שהתקבל תוך שימוש בצמנט המעורב היה נמוך במידה מסויימת מחוזק תערובת הייחוס. התופעה בלטה במיוחד בתערובות עם אפר פחם וללא מוסף מפחית מים. נראה כי כמות החומרים הפוצולניים בתערובות אלה עולה על יכולת המערכת הצמנטית הנקייה להגיב עימם, ומכאן הירידה בחוזק. בגיל יום אחד לא נצפו הבדלים משמעותיים בין התערובות פרט לאלה שהכילו אפר פחם ומפחית מים, כפי הנראה בגלל ההשפעה החזקה של כמות המעכב במוסף ואפר הפחם. יש לזכור גם כי הנתונים הבסיסיים של הצמנט
הראו כי החוזק בבדיקה תקנית של הצמנטים (Error! Reference source not found.)
המעורבים היה נמוך מעט מזה של צמנט הייחוס.
חשיפה למשטרי אשפרה שונים הביאה לירידה קלה בחוזק הבטון כאשר נעשה שימוש בצמנטים מעורבים, כאשר צמנט מסוג LV גילה רגישות גבוהה יחסית יותר.
חוזק מתיחה: בתערובות ללא מוספים ותוספים נראתה מגמה מסויימת של עליה בחוזק המתיחה כתוצאה מהחלפת הצמנט, אך כאשר נוספו למערכת אפר פחם או מוסף מפחית מים או שניהם גם יחד, נראתה בדרך כלל ירידה מסויימת בחוזק המתיחה. לאשפרה ממושכת נראתה השפעה טובה על חוזק המתיחה והוא גדל בשיעורים של 15% עד 25% כאשר עלייה גדולה יותר נראתה עם השימוש בצמנטים המעורבים. נראה כי לחומרים הפוצולניים תרומה משמעותית לתופעה זו.
קרבונציה. עומקי הקרבונציה בבטונים שהוכנו עם הצמנטים המעורבים היו בדרך כלל גדולים יותר מאשר אלה של בטון הבקרה. נראה גם כי הבטונים עם צמנט מסוג LV גילו רגישות גבוהה יותר מאשר אלה עם צמנט SLV. אשפרה חלקית על ידי הרטבה לפרקים במשך שלושה או שישה ימים הביאה לקצב מהיר יותר של התקדמות חזית הקרבונציה תוך שמירה של אותן המגמות, דהיינו רגישות גבוהה של צמנט SLV וגבוהה יותר של צמנט LV.
חדירת כלורידים. מגמה הפוכה לזו של הקרבונציה נצפתה לגבי חדירת כלורידים. בדרך כלל התערובות שהוכנו עם הצמנטים המעורבים היו בעלות התנגדות גדולה יותר לחדירת יוני כלור. תופעה זו בלטה מאוד בתערובות ללא אפר פחם. התערובות שהכילו אפר פחם גילו התנגדות גבוהה יחסית למעבר כלורידים ביחס לתערובות האחרות. בתנאי אשפרה חלקית ההתנגדות למעבר כלורידים קטנה אך המגמות שתוארו לעיל נשמרו.
לסיכום ניתן למנות מספר גורמים משפיעים בהתנהגות הבטונים המכילים צמנטים מעורבים דוגמת אלה שנבחנו בעבודה זו:
א.	השפעת גודל גרגר הצמנט. צמנטים אלה טחונים בדרך כלל דק יותר מאשר הצמנטים הרגילים דבר המשפיע באופן משמעותי על צריכת המים להכנת בטון בעל עבידות נאותה כמו גם על אופן השימוש במוספים מפחיתי מים.
ב.	פועל יוצא מהסעיף הקודם הוא התאמה של המוספים לתכונות הנדרשות מתערובת הבטון. המוספים שהם בעלי תכונה של הפחתת מים מחד ובקרה על קצב ההתקשרות מאידך הם בעלי חשיבות רבה בהכנת תערובת הבטון ושינויים בהרכב הצמנט מחייבים התאמה קפדנית של המוספים הנדרשים לבקרת תכונות הבטון, בעיקר הבטון הטרי.
ג.	ההשפעה על חוזק הבטון הייתה קטנה יחסית. יחד עם זאת השימוש באפר פחם כתוסף לתערובת הבטון הביא לחוזקים נמוכים יחסית. יש לזכור כי הצמנטים המעורבים מכילים מראש כמות גדולה של חומר פוצולני כך שניצול אפר הפחם המוסף לבטון הוא בעל יכולות מוגבלות יותר. נראה כי בטון שהוכן עם צמנט מסוג LV הוא בעל רגישות גדולה יותר לאיכות האשפרה מאשר הצמנטים האחרים.
ד.	מבחינת הקיימות של הבטון יש להבחין בין סוגי החשיפה הצפויים של הבטון. הבטונים עם הצמנטים המעורבים היו בעלי התקדמות מהירה יותר של חזית הקרבונציה. לעומת זאת ההתנגדות שלהם למעבר כלורידים הייתה טובה יותר.