קירות בני מחוזקים לכפיפה חד כיוונית מחוץ למישור באמצעות חומרים מרוכבים – צורות כשל
M.Sc, ד"ר עודד רבינוביץ איהאב חאמד
תקציר
מחקר זה עוסק בחיזוק קירות בני (קירות בלוקים) כנגד עומסים סטטיים הפועלים מחוץ למישור הקיר באמצעות הדבקה חיצונית של חומרים מרוכבים. המחקר מתמקד בהתנהגות הקיר המחוזק לאורך מסלול ההעמסה ובעיקר בצורות הכשל הייחודיות לו. השימוש בהדבקה חיצונית של שכבות חומרים מרוכבים הוכח כאמצעי יעיל לחיזוק מבני בטון קיימים ובעיקר קורות, טבלות, עמודים, וקירות יצוקים מבטון מזוין. ברוב המקרים, קירות הבני אינם מתוכננים כאלמנטים מבניים, אולם כשל ברכיבים אלו והתמוטטות הקיר עלולים לגרום לנזקים, פציעה, ואף אבדן חיי אדם. לפיכך, במחקר זה, נעשה שימוש בגישת החיזוק באמצעות החומרים המרוכבים לצורך שיפור כושר נשיאת העומסים של קירות בני המוטרחים מחוץ למישורם.
המחקר נפתח במבוא וסקירת ספרות המציגים את מצב הידע העדכני בנושא וכן את פערי הידע המהותיים אשר להם לא נמצא מענה בספרות. בין פערים אלו חשוב לציין את העדר הטיפול האנליטי בהתנהגות הקיר בכלל ובצורות הכשל שלו בפרט והטיפול הניסיוני והאנליטי בקירות בני בתנאי שפה מציאותיים בהם ההזזה האורכית בקיר חסומה ומאפשרת התפתחות פעולת קשת. פער נוסף נוגע לטיפול במקרים בהם תנאי השפה של הקיר אינם מאפשרים חיזוק בכוון הגובה אולם מאפשרים פעולה חד כיוונית של הקיר המחוזק בכוון הרוחב. על סמך סקירת הספרות, מוגדרות מטרות המחקר הכוללות תאור והסבר של צורות הכשל האופייניות לקירות בני מחוזקים באמצעות חומרים מרוכבים תוך התחשבות בתנאי שפה מציאותיים, פתוח כלים כמותיים לטיפול בצורות הכשל, בחינת האפשרות לחיזוק הקיר תוך ניצול הפעולה לרוחב, וניתוח מספר פרמטרים המשפיעים על מנגנוני הכשל בקיר המחוזק. בין מנגנוני הכשל, דגש מושם על תופעות הנובעות ממעיכה של הבלוק, כשל גזירה בבלוק, קריעה של רצועת או יריעת החיזוק, אי-הדבקה של החיזוק, כשל גזירה במישקים, וכשל מעיכה בטיט במישקים. המחקר מתמקד בשיטות בניה ובחומרי בניה המקובלים בארץ וכוללים הן קירות מבלוקי בטון חלולים והן קירות מבלוקי בטון תאי מאושפר באוטוקלב.
המחקר משלב כלים אנליטיים עם כלים ניסיוניים. בחלקו התיאורטי של המחקר מפותח מודל אנליטי לתיאור ההתנהגות המבנית של הקיר החל בתגובה הליניארית הראשונית וכלה בתגובה הלא ליניארית החומרית המתפתחת עם הגידול בעומסים. המודל האנליטי מבוסס על תיאוריה מסדר גבוה וכולל התייחסות לאי-ליניאריות החומרית הנובעת מהתפתחות מנגנוני הכשל השונים בסביבות המישקים. בנוסף, המודל מתייחס ומביא בחשבון את תנאי השפה המגבילים את ההתארכות של הקיר הבנוי בין רכיבים נושאים אחרים ואת פעולת הקשת הנוצרת כתוצאה מהשילוב של הנעילה האורכית והסדיקה במישקים. המודל האנליטי משמש לחקירה כמותית של התגובה המבנית של קירות מחוזקים. מקרה ראשון אשר דן בקיר בלוקים חסום המחוזק באמצעות רצועות מחומר מרוכב המבוססות על סיבי פחמן (CFRP). החקירה הכמותית
במקרה זה בוחנת את יכולות המודל ובעיקר את יכולתו לספק הסבר כמותי למגוון תופעות פיסיקליות אשר נצפו בניסויים המוצגים בספרות. החלק השני של פרק החקירה הכמותית בוחן את השפעת תנאי השפה, כלומר את יכולת הסיבוב ויכולת ההתארכות בקצה הקיר על התגובה המבנית של הקיר המחוזק ועל צורות הכשל הפוטנציאליות שעלולות להתפתח בו.
בפרק הניסויי במחקר נבחנים 8 דגמי קירות בקנה מידה מלא. המשתנים העיקריים אשר נבחנים בחקירה הניסיונית הן סכמת החיזוק של הקיר (לגובה הקיר או לרוחבו), סוג הבלוקים המשמש לבניית הקיר (בלוקי בטון חלולים או בלוקי בטון תאי מאושפר באוטוקלב), וסוג ותצורת החומר המרוכב המשמש לחיזוק (רצועות המבוססות על סיבי פחמן CFRP או יריעות המבוססות על סיבי זכוכית GFRP). התוצאות הניסיוניות מראות כי במקרים מסוימים הליך החיזוק מצליח להגדיל את עומס הכשל של הקיר (ביחס לקיר ביקורת) בפקטור של עד פי 2.5, להגדיל את יכולת הקיר לעבור דפורמציות, להגדיל את יכולתו לספוג אנרגיה לפני כשל, ולמנוע את התמוטטות הקיר לאחר הכשל. במקרים אחרים, הופעת צורות כשל מוקדמות, ובעיקר כשלי גזירה בבלוק אשר מתניעים כשלי קילוף של היריעה, מונעים את ניצול מערכת החיזוק ולא מאפשרים הגדלה משמעותית של תסבולת הקיר או הדפורמביליות שלו. בנוסף לניסויים בקירות בקנה מידה מלא, מבוצעת סדרת ניסויים במטרה למדוד ולאפיין את התכונות המכאניות והאלסטיות של החומרים השונים ואת הפרמטרים השונים המאפיינים את מנגנוני הכשל.
השילוב בין המודל האנליטי והחקירה הנסיונית וההשוואה בין החיזוי של המודל התיאורטי והתוצאות הניסיוניות מהווה בסיס לבחינת היכולות של המודל האנליטי ולכיול הפרמטרים השולטים בצורות הכשל ובקריטריוני הכשל של הקיר המחוזק. לבסוף, המידע שנאסף במהלך המחקר משמש לחקירה פרמטרית של השפעת תכונות הבלוק, תכונות המישק ותכונות מערכת החיזוק על צורות הכשל של הקיר המחוזק. על סמך חקירה פרמטרית זו ועל סמך התוצאות של הפרק האנליטי, הפרק הניסיוני, וההשוואה ביניהם מנוסחים קווים מנחים אשר מצביעים על מגמות ההשפעה של המשתנים השונים. דו"ח המחקר נחתם בסיכום הממצאים העיקריים, במסקנות ובקווים מנחים לאנליזה ולתכן של קירות מחוזקים.