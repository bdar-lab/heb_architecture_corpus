הכנת תרחישי נזק ריאליים ונתונים לקבלת החלטות באירועי רעידת אדמה חזקה
תקציר
מדינת ישראל הינה מדינה צעירה יחסית. מרבית הבניינים המשמשים את אוכלוסייתה, לרבות בנייני המגורים, נבנו במהלך המאה ה- 20. יחד עם זאת, חלק לא מבוטל של בניינים אלה נבנו בשנים בהם המודעות לתכן ולביצוע בניינים, בצורה המבטיחה את עמידותם בפני רעידות אדמה, לא הייתה קיימת, או שהתייחסות התקנים לסוגיות אלה הייתה מוגבלת. לאור זאת ניתן להעריך שבניינים קיימים רבים מאוד, כמו גם מבנים הנדסיים ותשתיות למיניהם, אינם עמידים ברעידות אדמה חזקות העלולות להתרחש בישראל, או שעמידותם הסיסמית מוטלת בספק. על כן, יש צורך לבחון בצורה כוללת את העמידות הסיסמית של הבנייה הקיימת בישראל. הדבר נחוץ על מנת לאפשר לקבוע את המצב הצפוי של אינוונטר הבניינים הקיימים, להעריך בצורה אמינה די הצורך את מידת החומרה של הנזק שעלול להיגרם להם במקרה של התרחשות רעידת אדמה חזקה, בתלות בתרחיש אירוע רעידת האדמה, ולקבל החלטות מושכלות בכל ההיבטים הקשורים לתרחישים ריאליים של רעידות אדמה חזויות בישראל ולהיערכות כוללת לקראתם.
המחקר הנוכחי מהווה חלק ראשון של שלב אי של מחקר רב שלבי המיועד לאפשר גיבוש תרחישים ריאליים של רעידות אדמה חזויות בישראל, כמו גם הערכה ריאלית ככל הניתן של ההיקף והחומרה של הנזקים והאבידות החזויות במקרה של התרחשות רעידת אדמה בעוצמה מוגדרת בישראל או בקרבתה. בשלב זה של המחקר גובשה מתודולוגיה כללית לצורך הערכה אוטומטית מהירה של עמידות סיסמית של קבוצות גדולות של בניינים קיימים, ברמה מוניציפלית או ארצית, ושל חומרת הנזקים הצפויים לבניינים הקיימים הנבדקים, במקרה של התרחשות רעידת אדמה בעוצמה מוגדרת. מכוון שהבנייה למגורים מהווה מרכיב נכבד של כלל הבנייה הקיימת בישראל ובה שוהה מרבית האוכלוסייה בחלק ניכר של שעות היממה, התמקד השלב הנוכחי של המחקר בבנייני מגורים בלבד. בשלבים הבאים של המחקר ניתן יהיה להרחיב את המתודולוגיה גם לבניינים ליעודים נוספים שונים (בנייני חינוך, מוסדות בריאות, בניינים ציבוריים, בנייני מסחר, תעשיה וכוי).
שיטות האבחון של עמידות סיסמית של בניינים קיימים שיש בהם שימוש כיום אינן מתאימות לבחינת עמידות סיסמית של קבוצות גדולות של בניינים קיימים. הסיבות העיקריות לכך הינן הצורך במשאבי כוח אדם מקצועי, זמן ותקציבים עצומים, שאינם בנמצא. המתודולוגיה המוצעת שגובשה בשלב הנוכחי של המחקר יכולה לתת מענה הולם לבעיות אלה. המתודולוגיה המוצעת מבוססת על מספר עקרונות בסיסיים כדלהלן:
•	על מנת לאפשר גיבוש תרחישי רעידות ריאליים עבור ישראל יש צורך בתוכנת תרחישים מתאימה, המותאמת לנתונים הספציפיים של ישראל, הן מהיבטים גיאולוגיים וגיאופיסיים והן מהיבטים מבניים. במסגרת השלב הנוכחי של המחקר נסקרו שתי תוכנות קיימות של תרחישי רעידות אדמה, תוכנת 37] Nessquake] שפותחה בישראל, ותוכנת 103] Hazus-MH], שפותחה בארה״ב. על סמך ממצאי הסקירה של תוכנות אלה הוסק שבמצב הפיתוח הנוכחי שלהן, אף אחת מהן אינה מתאימה כרגע לצורך גיבוש תרחישי רעידות אדמה ריאליים בישראל. יחד עם זאת, ניתן באופן עקרוני, לשכלל את שתיהן או לפתח תשתית חישובית חדשה עצמאית, בין היתר על ידי שילוב המודולים המבניים השונים שפותחו במסגרת השלב הנוכחי של המחקר ושל מודולים נוספים שיפותחו בשלבי המחקר הבאים.
•	על מנת לאפשר טיפול אוטומטי מהיר ויעיל בקבוצות גדולות של בניינים קיימים, יש צורך בניצול מאגרי מידע גיאוגרפיים (ממ״ג - gis) קיימים, כדוגמת הממ״ג של מרכז למיפוי ישראל [35], לצורך זיהוי הבניינים הקיימים על פי מיקומם הגיאוגרפי ולצורך שחזור נתוניהם הגיאומטריים והמבניים הבסיסיים. נתונים אלה נחוצים לצורך הערכת התסבולת/ההתנגדות האופקית של הבניינים הקיימים ולצורך הערכת תגובתם באירועים מוגדרים של רעידות אדמה, כמו גם לצורך הערכת חומרת הנזקים הצפויים להיגרם להם ברעידות אדמה בעוצמות שונות. במסגרת השלב הנוכחי של המחקר גובשו האלגוריתמים החישוביים הנחוצים לצורך הערכה אוטומטית מהירה של הנתונים הגיאומטריים והמבניים המשוערים של בנייני מגורים קיימים בישראל, המתאימה בשלב הנוכחי לטיפול בכ- 90% מבנייני המגורים הקיימים בישראל. אלגוריתמים חישוביים אלה מושתתים על הנתונים הספורים הקיימים כיום בממ״ג הנדון ועל נתונים מוערכים נוספים בקשר לבנייני מגורים קיימים בישראל. אלה נקבעו בשלב הנוכחי של המחקר, בהתבסס על ממצאי סקירה מקיפה של היסטורית הבנייה למגורים בישראל, אשר בוצעה בשלב הנוכחי של המחקר. כפי שהוזכר לעיל, אלגוריתמים חישוביים אלה מיועדים להיות משולבים בתוכנת תרחישי רעידות אדמה מתאימה.
•	על מנת לאפשר הערכה ריאלית של עמידות סיסמית של בניינים קיימים, כמו גם את היקף וחומרת הנזקים החזויים להיגרם להם, במקרה של התרחשות רעידת אדמה בעוצמה מוגדרת, יש ליישם שיטות הערכה תפקודית (Performance Based Assessment) של בניינים קיימים, כדוגמת אנליזת דחיפה סטטית לא ליניארית (Non-linear Static Push-over Analysis ). שיטות הערכה קיימות מסוג זה מחייבות שימוש בתוכנות אנליזה מתקדמות, כמו גם משאבי כוח אדם מקצועי ותקציבים ניכרים. על כן, הן אינן מתאימות לצורך הערכה אוטומטית מהירה של עמידות סיסמית של קבוצות גדולות של בניינים קיימים, ברמה מוניציפלית או ארצית. על מנת להתגבר על בעיה זו, מוצעת בשלב זה של המחקר גישה מקורבת מהירה, המהווה תחליף לאנליזת דחיפה. האלגוריתמים החישוביים של גישה מקורבת זו ניתנים לשילוב בתוכנת
תרחישי רעידות אדמה מתאימה, ללא הזדקקות לתוכנות אנליטיות מתקדמות. בנוסף לכך, הגישה החישובית המקורבת המוצעת, מותאמת לרמת האי וודאות בנתונים המבניים המוערכים של הבניינים הנבדקים. כמו כן, ניתן בעזרת הגישה החישובית המקורבת המוצעת להעריך לא רק את התסבולת האופקית של הבניינים הנבדקים, כמו באנליזת דחיפה רגילה המוזכרת לעיל, אלא גם את תהליכי הכשל של הרכיבים המבניים ותת המערכות המבניות השונות של הבניינים הנבדקים, בתלות בהזזה האופקית שלהם. יש בכך שיפור משמעותי בהשוואה לאנליזת דחיפה רגילה.
•	לצורך הערכת התגובה של כל בניין נבדק, לרבות חומרת הנזקים הצפויים להיגרם לו באירוע מוגדר של רעידת אדמה, יש צורך בהשוואת התסבולת (Capacity) האופקית שהבניין לדרישה (Demand) הסיסמית הישימה. האלגוריתמים הישימים של מודול חישובי זה, שאף הם אמורים להיות משולבים בתוכנת תרחישים מתאימה שיוחלט עליה, יפותחו בשלב הבא המתוכנן של המחקר.
במסגרת השלב הנוכחי של המחקר נערכו גם בדיקות ראשוניות של האמינות והדיוק של האלגוריתמים החישוביים המוצעים. תוצאות של בדיקות אלה משביעות רצון. בשלבים הבאים של המחקר יהיה צורך לבצע בדיקות נוספות כאלה בהיקף נרחב די הצורך, על מנת לבסס יותר את ההערכות הנ״ל ועל מנת לאפשר שיכלול/כיול האלגוריתמים השונים, על פי הצורך.