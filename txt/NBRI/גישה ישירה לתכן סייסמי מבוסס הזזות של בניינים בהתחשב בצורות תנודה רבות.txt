גישה ישירה לתכן סיסמי מבוסס הזזות של בניינים בהתחשב בצורות תנודה רבות
תקציר
התכן הסיסמי כיום עושה שימוש בגישה של תכן מבוסס כוחות. גישה זו מבוססת על אנליזה ליניארית לחישוב הזזות המבנה, כוחות הכניעה המינימליים עבורם יש לתכנן את חתכי המבנה (בשילוב מקדם הקטנת הכוח) וכן חלוקת הכוחות בין אלמנטי המבנה. חלק מהנחות הבסיס עליהן מבוססת גישה זו עלולות להביא לתכן יקר מהדרוש (כזה שעומד בדרישות התכן אך כמויות הזיון בו מוגזמות), או לחילופין, לתכן שאינו עומד בדרישות התכן. הנחות אלו הן קירוב הזזות שוות, הנחה כי קשיחויות המבנה ידועות מראש לפי אחוז מקשיחויות החתך הלא סדוק (ללא קשר לזיון בפועל), חלוקת הכוחות בין האלמנטים לפי קשיחויות בכלל ולפי קשיחויות אלו בפרט וכו'.
לאור החסרונות של גישת התכן מבוסס הכוחות נעשה כיום מעבר הדרגתי לתכן מבוסס הזזות. גישה זו מבוססת, בדרך כלל, על כלים של אנליזה לא ליניארית. למרות שבהתבסס על כלי אנליזה לא ליניארית לא ניתן בנקל לנסח הליך תכן פשוט (כלומר מענה על השאלה אילו כמויות זיון נדרשות בכדי להביא להזזה רצויה) הוצעה אף גישת תכן ישיר מבוסס הזזות – DDBD. גישה זו אמנם מהווה פריצת דרך משמעותית, אולם היא מתבססת על הנחת התנהגות לפי צורת תנודה דומיננטית, ואכן, במבנים בהם הנחה זו סבירה הגישה מביאה לתכן העומד בדרישות התכן ללא כמויות זיון מיותרות. אולם, במבנים בהם צורות התנודה הגבוהות צפויות לתרום משמעותית לתגובות, גישה זו מאבדת מהתאמתה.
המחקר המובא בדו"ח זה מציג, אם כן, גישת תכן מבוסס הזזות המביאה בחשבון מספר צורות תנודה. גישה זו מיושמת כאן על מבני קירות מישוריים (או סימטריים). הגישה המוצעת מובאת בשתי גרסאות. הגרסה הראשונה מביאה לתכן המגיע בדיוק לעמידה בדרישות התכן, כלומר, בדיוק להזזות המותרות, כאשר תגובת המבנה מוערכת תוך שימוש באנליזת הדחיפה המודלית. אולם, גישה זו היא איטרטיבית ברמת מערכת דח"א (ברמת ספקטרום התגובה). הגישה השנייה, תוך שימוש במספר קירובים, מביאה להליך תכן ישיר שאינו איטרטיבי.
תוצרי התכן של גישה זו נבחנו באנליזה לא ליניארית בזמן בכדי להראות שעבור הדוגמאות שנלקחו בחשבון ההזזות שהתקבלו קרובות מאוד להזזות המטרה. לפיכך, הגישה מתאימה לתכן ראשוני ואף מתקדם. אולם, לדעת הכותבים מומלץ תמיד לבצע וריפיקציה בצורת אנליזה לא ליניארית בזמן לכל תכן סיסמי של מבנה מורכב.