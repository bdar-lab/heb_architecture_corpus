הערכת נזקי רעידות אדמה לבניינים באמצעות מודל בניין ממוחשב וסריקות לייזר
תקציר
רעידות אדמה מכות ללא אזהרה ובדרך כלל גורמות נזק מסיבי למתקנים עירוניים, כולל בניינים ותשתיות. אחרי אירועים כאלה, מתעורר צורך לאסוף במהירות ובאופן בטוח מידע על הנכסים שניזוקו. הערכה מהירה וייצוג מקיף של תוצאות הערכת הנזקים חיוניים להתאוששות שלאחר רעידת אדמה.
סריקת לייזר קרקעית (Terrestrial Laser Scanning - TLS) היא טכנולוגיית מדידה חדשה שמטרתה הצגה מהירה של זירה כנתוני ענן נקודות תלת מימדי (Point Cloud Data - PCD). טכנולוגיית TLS יושמה במחקר למיקום וזיהוי של סדקים ברכיבי בניין. ואולם, הערכת ההתאוששות לאחר רעידת אדמה דורשת מידע אודות רכיבי הבניין עצמם ואודות תנאי הבניין הכלליים. כדי לספק מידע זה, נדרש ייצוג נזקים עשיר מבחינה סמנטית אשר מצריך יכולת סיווג עצמים נוספת. הערכת נזקים דורשת גם מידע המגדיר את מצב הבניין לפני האירוע. מידול מידע בניין (Building Information Modeling - BIM) הוא טכנולוגיית מידול חדשה לאיסוף מקיף של המאפיינים הפיסיים והתפקודיים של בניינים ושל רכיביהם. BIM יושם באופן נרחב במידול המצב "כפי שתוכנן" ו"לאחר ביצוע" של בניינים, אך עדיין לא נעשה כל ניסיון למדל את מצבם של בניינים "לאחר הנזק".
עבודת מחקר זו מינפה את הסינרגיה שקיימת בין TLS ל-BIM לפיתוח מערכת אוטומטית למחצה שמסייעת בתהליך הערכת נזקים, על ידי הפקת מודלים עשירים מבחינה סמנטית של בניינים שניזוקו. קלטי המערכת הם מודל BIM "לאחר ביצוע" ו-PCD שמתקבל מסריקת לייזר של הבניין שניזוק אשר מבוצעת זמן קצר לאחר רעידת האדמה. פלט המערכת הוא מודל BIM "לאחר הנזק".
במערכת ארבעה שלבים עיקריים: (1) התאמה (registration) ראשונית גסה של המודל "לאחר ביצוע" עם ה-2) ;PCD) התאמת פאות צפויות שמופקות ממודל ה-BIM למקטעים מישוריים שמופקים מה-PCD בשיטת סגמנטציה; (3) שחזור תלת-ממדי של רכיבי בניין "לאחר הנזק"; ו-(4) מורפינג/מיפוי של עצמי BIM שלא הותאמו לתוך ה-PCD. צעדים 2, 3, ו-4 מבוצעים בצורה רקורסיבית. בכל איטרציה של שלב 2, הזוג בעל ההתאמה הטובה ביותר משמש לצעד 3 ונוסף
למודל "לאחר הנזק"; בדרך זו, עם כל איטרציה, צעד 4 מוביל לפתרון מדויק יותר ויותר. במקרים בהם אין הגעה לדיוק הסף של ההתאמה, המערכת מבקשת קלט מהמשתמש.
אתגר מיוחד ששיטת המחקר התמודדה עמו הוא הצורך בדוגמאות של PCD של בניינים שניזוקו בתהליך הפיתוח והבדיקה. עקב אי נגישות לאתרי רעידות אדמה, לא ניתן היה להשיג דוגמאות של בניינים בסדר גודל מלא. במקום זאת, נסרקה דוגמת מסגרת בקנה מידה מוקטן עשויה בטון מזוין רגיל אשר נחשפה לעומסים סיסמיים במעבדה. הסריקה סיפקה נתוני בדיקה ראשוניים. כדי להכין אוספי נתונים ניסיוניים של בניינים בסדר גודל מלא, פותחה גישה חישובית וממוחשבת ליצירת מודלים דיגיטליים מלאכותיים של בניינים שניזוקו, תוך שימוש במודל BIM הנבנה על בסיס שרטוטים וצילומים מאירועי רעידות אדמה. המודלים הדיגיטליים "לאחר הנזק" נסרקו תוך שימוש באמולטור TLS ייעודי להפקת PCD סינתטי לבדיקה.
כדי שהתוצאה שמפיקה המערכת תוצג כמודל BIM "לאחר הנזק", יש צורך בסכמת נתונים שכוללת ייצוג של רכיב בניין שניזוק. ואולם, התקן הבינלאומי הנוכחי לחילופי BIM, "סכמת מחלקות יסוד לתעשיית הבנייה" (Industry Foundation Classes - IFC), לא כולל כיום הגדרה של המחלקות הדרושות והיחסים הדרושים. לכן, סכמת הנתונים הורחבה על בסיס ניתוח דרישות המידע של ניתוח מקרי השימוש להערכת נזקים. סכמת הנתונים החדשה כוללת עצמים וקשרים לייצוג נזק לרכיבי בניין מבטון מזוין.
לבסוף, כללים ראשוניים לסיווג נזקים הוצעו לשם הערכת נזקים על בסיס מודלי ה-BIM "לאחר הנזק" שהתקבלו. כללים פותחו הן להערכת נזק כוללת והן להערכות ברמת רכיב הבניין.
עבודת המחקר הובילה לסכמה תקיפה של מערכת להערכת נזקים; לאלגוריתם יעיל להפקת פרימיטיבים מישוריים מתוך אוספי PCD גדולים; לממשק משתמש בהתאמה אישית אשר מתאים מודל ה-BIM לפרימיטיבים שהופקו מה-PCD; לפונקציית התאמה שנבנתה במיוחד לזיהוי הזוגות המתאימים ביותר של פאות ה-BIM ומקטעי הסריקה; לאלגוריתם היוריסטי לשחזור מקטעים מוצקים שניזוקו; לפונקציית אינטרפולציה ראשונית למורפינג של אובייקטים סמוכים על בסיס הטרנספורמציה של אובייקטים שזוהו; לגישה חישובית ואמולטור סריקה שמספקים דוגמאות סינתטיות של בניינים בסדר גודל מלא שניזוקו ו-PCD שלהם; להרחבת סכמת נתוני IFC למידול מידע על בניינים שניזוקו; ולסדרה של כללים לסיווג נזקים המבוססים על מודלים.
בהתחשב בעובדה שמחקר זה הוא הניסיון הידוע הראשון להגיע ליצירה אוטומטית של מודלי BIM "לאחר הנזק", הגבלנו את היקף המחקר לבניינים רגילים עם רכיבים מבטון מזוין. לא התייחסנו לחלקים חסרים ולהפרדה של חלקי עצמים במקומות בהם נפרדו לחלוטין זה מזה.
למרות ההתקדמות שחלה, נותרו אתגרים אחדים. אפשר לטעון שמיפוי של עצמי ה-BIM לתוך ענן הנקודות של המצב אחרי הנזק, או "מורפינג" של המודל, הוא הצעד המאתגר ביותר במחקר זה מבחינה טכנית. פונקציית המורפינג הראשונית מבוססת באופן בלעדי על התקה של העצמים. במחקר עתידי יש לקחת בחשבון את היחסים הטופולוגיים בין עצמים, סיבוב ביחד עם התקה ותגובות אחרות של נזקים סייסמיים. יהיה צורך לבדוק את פונקציית ההתאמה והאלגוריתם
ההיוריסטי לשחזור מוצקים ולשפרם כך שיהיו יציבים. יכולות ניתוח מבני יעשירו את הכללים לסיווג נזקים במחקר עתידי.