תגובת פני שכבת קרקע בפעולה דינאמית בסלע הבסיס
תקציר
הדו"ח הנוכחי מהווה שלב של מחקר רב שנתי העוסק בהתנהגות מערכת סלע-קרקע רכה בפעולת פיצוץ בסלע הבסיס. המחקר כולל אנליזה של מעבר גלים מסלע בו מתרחש פיצוץ לתווך של קרקע רכה המונחת עליו ושל תגובת פני הקרקע כתלות בעובי השכבה. פותחו אלגוריתם ותוכנת מחשב להדמיית התפשטות גלי הלם בתווך דחיס פלסטית בהתחשבות בהרס נפחי ודביאטורי ובצבירת הנזק עקב עבודת הגזירה. פותח גם אלגוריתם של התחשבות בחיבור מלא בין השכבות ובמעבר גלים מסלע הבסיס לקרקע הרכה. נחקרו שני מודלים של קרקע רכה – חומר אלסטי פלסטי וחומר דחיס עם הרס במתיחה נפחית והתוצאות הושוו זו עם זו. נערכה אנליזה של תזוזות, מהירויות ותאוצות של פני הקרקע ושל פן הביניים בין סלע לקרקע. נלמדו אזורי הרס (מלא וחלקי) של הסלע, אזורי הפרדה בין שכבה וסלע הבסיס והתנהגות של תזוזות, מהירויות ומאמצים בתווך השכבה. האנליזה מתייחסת לכיסוי מטען קבוע אשר חלקו בסלע וחלקו שכבת קרקע, וחוקרת את ההשפעה של העובי היחסי של שכבת הסלע והעובי היחסי של שכבת הקרקע.
המהירות של פני הקרקע משתנה באופן דרסטי עבור עוביים קטנים ובמקרה של תווך אלסטי פלסטי גם עבור עוביים גדלים. במקרה של עוביים בינוניים, ובמקרה של תווך דחיס גם עבור עוביים גדלים, ההשתנות של המהירות המרבית די איטית. במקרה של תווך אלסטי פלסטי המהירות של פני הקרקע אחרי השיא הראשון יורדת מהר ובמקרה של קרקע דחיסה, הדעיכה של המהירות אחרי השיא היא מאוד איטית. בתמונת ההשתנות של הפרמטרים המרביים של הבעיה (תזוזות, מהירויות ומאמצים) בתלות בעומק השכבה ניתן לראות שהתזוזות והמאמצים (לחיצה) גדלים עם העומק כאשר התנהגות המהירות מאוד מורכבת ותלויה בעומק ובעובי השכבה. המאמצים σyy ו- σxx לאורך השכבה קרובים זה לזה בגודלם וההבדל ביניהם קטן עם התקרבות לפן הביניים. כאשר עובי השכבה גדל המאמצים הנ"ל קרובים זה לזה עוד יותר. בכל המקרים המאמצים σyy גדולים (אומנם למשמעותית) מ-σxx. נלמד מצב של הרס מלא ושל הרס חלקי בסלע עבור עוביים שונים של קרקע. במקרה של שכבה דקה, אזור המגע אינו הרוס. עבור שכבה בינונית, נוצר הרס חלקי אשר מגיע לפן הביניים ובמקרה של שכבה עבה- אזור המגע בין הסלע לקרקע נמצא במצב של הרס מלא. בכל המקרים, עבור קרקע אלסטית פלסטית נשאר מגע בין
שכבת הקרקע לשכבת הסלע, כאשר עבור קרקע דחיסה עם הרס במתיחה נפחית נוצר סדק בין השכבות באזור שמעל המטען. ההפרדה מתקיימת גם במקרה כאשר הסלע באזור המגע נשאר שלם (ללא הרס מקומי). זה מאשש את הנחה שהפרדה בין החומרים נוצרת עקב הרס של הקרקע. במקרה של הרס חלקי של סלע במגע, אזור ההפרדה קטן מאזור של הרס הסלע ולכן הרס חלקי של הבסיס אינו משפיע על אורך אזור ההפרדה. כאשר ההרס מלא מגיע לפן הביניים, אורך אזור ההפרדה שווה לאורך האזור של הרס מלא של הקרקע.