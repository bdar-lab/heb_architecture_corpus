קרינת גמא בבנייני מגורים בישראל
תקציר
המחקר "קרינת גמא בבנייני מגורים בישראל" מסכם את העבודה שנעשתה במכון הלאומי לחקר הבנייה במהלך השנים 2010 - 2011. הדו"ח סוקר את יסודות הקרינה המייננת הטבעית, מקורות הקרינה בבנייני מגורים, חומרים רדיואקטיביים טבעיים אשר נמצאים בחומרי המבנה אליהם נחשף הדייר. בפרק נפרד סוקר הדו"ח את המונחים הבסיסיים של דוזימטריה. מובאים נתונים על קרינת רקע בארץ לעומת הרקע בחו"ל, לרבות מדידות באמצעות דוזימטריה אישית של קצב קרינת גמא בישראל, בגרמניה, בספרד ובמדינות אחרות.
בפרק אחר של הדו"ח מוצגות תוצאות חישוב בחדרי מגורים אופייניים בישראל, לרבות חדרי ממ"ד. הודגש שקצב מנת קרינת גמא בחדרי ממ"ד אשר בנויים מבטון מסיבי בכל המעטפת (קירות, תקרה ורצפה) צפוי להיות גבוה ביותר מאשר בחדרי מגורים אופייניים אחרים.
בוצעו מדידות קרינת גמא במספר בנייני מגורים במרכז הארץ (תל-אביב ורמת גן) אשר היו בשלבי עבודות גמר שונים. תוצאות המדידה היו נמוכות יחסית מאשר הערכים המחושבים, לרבות בחדרי ממ"ד. תוצאות אלו מוקדמות ודורשות מחקר מעמיק נוסף. הציוד בו השתמשו במחקר הנוכחי, כנראה, לא היה רגיש מספיק לקצבי מנה נמוכים. יחד עם זאת, הן מאפשרות לקבל תמונה כללית על שיעור הערכים האופייניים לקצבי מנת הגמא מחוץ ובתוך המבנים. ניתן לראות כי קצב המנה בתוך מבנים אינו עובר את קצב המנה בחוץ ביותר מ- 0.3 mSv/y, הקריטריון המקובל ברוסיה ובמדינות אחרות לקבלת החלטות לאיכלוס מבנים חדשים.
נעשתה סקירה יסודית של המרכיבים העיקריים האחראיים על הקרינה מייננת הטבעית בבניינים, הן קרינת גמא והן קרינה מגז ראדון. הוצגו ואופיינו סוגי חומרי בנייה הפולטים קרינת גמא בקצב יותר גבוה מממוצע, ביניהם מוצרי גרניט, פוספוגבס ומוצרי בנייה המכילים אפר פחם. הוסברו היבטים מנוגדים בהתייחסות לקרינה ממוצרי בנייה המכילים אפר פחם אשר מחד גיסא עשירים יותר בתכולת היסודות הרדיואקטיביים האחראיים על קרינה ישירה, אך מאידך פולטים יחסית מעט ראדון ולכן תורמים יחסית מעט לחשיפה פנימית של דיירי הבניין לקרינה. הוצע להתחשב בנטיות מנוגדות אלו בתקינה ובהערכת מנות הקרינה הכוללות.
פרק נפרד של דו"ח המחקר עוסק בבדיקות השוואתיות של קרינת גמא מחומרי בנייה שונים, באמצעות גלאי מסוג Ge (גרמניום) ובאמצעות גלאי נצנץ (NaI(Tl (נתרן יודיד). ידוע שגלאיים מסוג Ge הינם בעלי רזולוציה (כושר הפרדה אנרגטי) גבוהה אשר מסוגלים להפריד בין יסודות ר"א שונים בעלי אנרגיות קרובות, כולל אלה השייכים לאותן שרשראות ההתפרקות של תוריום ושל אורניום שיש במוצרי הבניה. לכן גלאי מסוג Ge גם יכול לזהות את הזזת שיווי משקל בשרשראות הנ"ל. החיסרון העיקרי של גלאי זה הוא היותו יקר ודורש תחזוקה יקרה, היות
וחייבים לקרר אותו בצורה מתמדת באמצעות חנקן נוזלי. לעומת זאת, גלאיי נצנץ כגון (NaI(Tl (נתרן יודיד) פחות רגישים ומסורבלים פיזית. הם מאפשרים ביצוע ספקטרומטריה באופן קל ופשוט בשטח, זולים לעין ערוך, אינם דורשים קרור. לגלאיי נצנץ זמן המניה הקצר יותר בשל יעילותם הגבוהה. חסרונם לעומת גלאיי Ge הנו רזולוציה נמוכה יותר. גלאי (NaI(Tl הוא בעל כושר הפרדה גרוע יותר, כי השיאים המאפיינים יסודות ר"א שונים בספקטרום שלו הם רחבים ויכולים להיות חופפים – הדבר מקשה בזיהוי היסודות הר"א. לכן, בדרך כלל משתמשים בגלאי (NaI(Tl כאשר סוגי היסודות הר"א ידועים מראש. כתוצאה מניסויים שנעשו במסגרת המחקר הוכח שקיימת התאמה טובה בין תכולות הרדיונוקלידים הטבעיים שנמדדו באמצעות שיטות ספקטרומטריה שונות.
בנוסף, הוצע להשתמש במדידות גמא להערכת הרכב תערובות הבטון בתעשיית הבנייה. התוצאות שהושגו במערכת ה- (NaI(Tl היו דומות לאלו שהתקבלו עם ספקטרומטר ה- HPGe, לרוב בטווח חוסר הוודאות. השוואה זו מראה שספקרומטרים מסוג נצנץ המאובזרים עם תוכנה מיוחדת המוכוונת לפצות על הרזולוציה הספקטרלית הנמוכה של גלאי ה- (NaI(Tl ניתן להשתמש בהם בהצלחה לבקרת טיב הבטון בייצור מסיבי שותף של מוצרי בטון שונים בתעשייה.
אחת הנקודות החשובות והרגישות במדידת קרינת הגמא מחומרי בנייה ובפיענוח תוצאות הבדיקה היא אי-דיוק של מדידת תכולת רדיום-226 עקב חוסר שיוון משקל עם ראדון-222. במחקר הנוכחי הובחן שתוצאות המדידה תלויות בחדירות לגז ראדון של המכלים עשויים חומר פלסטי בהם נמצאת דוגמת הבדיקה, כאשר הראדון מהתפרקות רדיום-226 נפלט ממיכלי החומר הנבדק. השגיאה בקביעת תכולת רדיום-226 שנובעת מהזנחת התופעה הנ"ל עלולה להגיע לעשרות אחוזים בחומרים בעלי ערך אמנציה גבוה. הדבר חייב להיחקר באופן מעמיק יותר בהמשך המחקר.
לבסוף, סוקרו תקנים אשר מגבילים את מאפייני קרינת הגמא בבנייני מגורים בחו"ל ובארץ, ונדונו אתגרים בבקרה על הקרינה המייננת בתחום הבנייה בארץ.