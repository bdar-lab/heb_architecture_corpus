תקציר
הצורך בנתונים ובאומדנים של תשומות כוח-אדם בעבודות בנייה אופייניות מתעורר בהקשרים שונים. ברמת המאקרו – נזקקים לו משרדי ממשלה וגופים ציבוריים לשם הכנת תוכניות פיתוח רב-שנתיות, תוכניות של הכשרת עובדים, מדדים להקצאת עובדים, היערכות לפרוייקטים ציבוריים גדולים וכו'. ברמת המיקרו – דרושים אומדנים כאלה גם בסקטור הפרטי, כדי להעריך בסדרי גודל את דרישות כוח האדם לפרוייקטים ספציפיים על-סמך מאפייניהם הכלליים, אפילו לפני שהוכנו בעבורם תוכניות מפורטות. במקרים אחרים חשובים המספרים האלה כערכים מנחים לצורכי בקרה והשוואה של הביצועים בחברה ספציפית או בפרוייקט ספציפי אל הממוצע השורר במשק הבנייה בכללותו בפרויקטים דומים.
מטרת המחקר הייתה לספק אומדנים כוללניים של תשומות כוח-אדם במלאכות הבניה השונות (שלד, טיח, ריצוף, חשמל, תברואה, נגרות, מסגרות וכיו"ב) ובטכנולוגיות ביצוע שונות (למשל, בנייה מתועשת לעומת קונבנציונאלית, בנייה גבוהה לעומת נמוכה, מחיצות מבלוקים לעומת מחיצות מגבס וכיו"ב) למ"ר טיפוסי של בנייני מגורים שכיחים לסוגיהם, המהווים כ-70% מכלל הבניינים הנבנים בארץ. כל אתרי הבנייה שנסקרו נמצאים באזור מרכז הארץ, במשולש שבין חדרה, גדרה ומודיעין.
איסוף הנתונים התבסס על תישאול מפורט של מנהלי פרוייקטים, מהנדסי ביצוע, מנהלי עבודה, ראשי צוותים וקבלני משנה, לגבי כל סוג של מלאכה, בדבר מספר ימי-העבודה ומספר העובדים שנדרשו לביצוע של קטע עבודה אופייני, למשל קומה טיפוסית של מבנה מגורים, ששטחו ידוע. בדרך זו התקבלה תשומת עבודה ממוצעת במלאכה הנדונה ביחידות של ש"ע למ"ר של מבנה מן הסוג הנדון. התוצאה מבטאת גם את הזמנים הלא-פרודוקטיביים (כגון: התארגנות, הכנות, מנוחה, עבודה נשֵנית, תיקונים, השלמות, ניקיון, העמסה ופריקה וכיו"ב) המושקעים על-ידי הצוות. נתונים כאלה, המבוססים על תישאול מפורט של אנשי מקצוע העושים יום-יום במלאכה, נותנים תוצאות מדויקות למדי של תשומות העבודה לצורכי המטרות הנזכרות. בהיבטים רבים, התוצאות האלו טובות יותר לצרכי אומדנים כלליים בדבר דרישות כוח-אדם לטכנולוגיית בנייה ספציפית מאשר מדידה ישירה של תשומות עבודה באמצעות מעקבים צמודים במשך חודשים ארוכים אחר צוותי עבודה באמצעות סוקרים.
שיטה זו של איסוף נתונים פותחה, נבחנה ויושמה לראשונה על-ידי המחבר בשנים 1998 - 2000 במחקר שכותרתו "תשומות עבודה בסוגים שונים של בנייה", שהתייחס, בין היתר, למבני מגורים, מבני משרדים, מבני תעשיה ומבנים קהילתיים. המחקר הנוכחי התמקד רק במבני מגורים; התייחס אליהם בפירוט רב יותר; והוא מביא נתונים מעודכנים על-פי הטכנולוגיות שהתפתחו מאז, הן בתיעוש עבודות השלד והן בהחדרת טכנולוגיות חדשות לעבודות הגימור. הצלחת המחקר הייתה תלויה בנכונותם של אנשי מעשה בענף הבנייה לחלוק עמנו נתונים הנחשבים בחלקם סודות מקצועיים. כל אחד מהם נתן רק את המספרים המוכרים לו היטב בפרוייקט שלו, אך הצירוף של כל הנתונים ועיבודם המשותף מאפשר להסיק מהם מסקנות כלליות נרחבות הרבה יותר לטובת הכלל. על-סמך יחסי האימון שנוצרו בין המחבר לבין אנשי המעשה בענף הבנייה בהרבה מחקרים
ופרוייקטים קודמים, לא הייתה בעייה מיוחדת גם במחקר הנוכחי לקבל שיתוף פעולה מלא ונתונים מהימנים.
תוצרי המחקר מוצגים כשילוב של: תיאורים מילוליים, טבלאות עם מספרים ותמונות אופייניות המלוות אותם. הטבלאות מספקות אומדנים מבוססים של מרכיב כוח-האדם בטכנולוגיות בנייה שונות, על-פי מדדים של "שעות-עבודה למ"ר של מבנה" במלאכות השונות. להמחשת סוגי המבנים וסוגי הטכנולוגיה, צורפו תמונות מאפיינות של הפרוייקטים שבהם נאספו הנתונים וכן תיאורים מילוליים להשלמת המידע הרלוונטי העיקרי. ממצאי המחקר מאפשרים לכל המעוניין לערוך אומדנים מקורבים של דרישות כוח-האדם לפרוייקטי הבנייה שלו. במקביל לכך, יכולים הנתונים לשמש גם להשוואת חלופות בטכנולוגיות בנייה שונות, ובעיקר - שיטות מתועשות מול שיטות קונבנציונאליות.
ממצאי המחקר מספקים ערכים מנחים של תשומות עבודה במלאכות האופייניות בבנייה למגורים בשתי רזולוציות:
א.	ברזולוציה גסה – הם מספקים נתוני מאקרו של תשומות עבודה בש"ע למ"ר לגבי הקטגוריות הנפוצות בארץ בבנייה למגורים, כל אחת בשיטות הבנייה הנהוגות לגביה: בניינים מעל 10 קומות, בניינים בני 6 עד 10 קומות, בניינים צמודי קרקע.
ב.	ברזולוציה עדינה הם מספקים ערכים מדויקים יותר לגבי מלאכות נבחרות שיש להן חלופה מתועשת אטרקטיבית כתחליף לשיטה הקונוונציונלית.
ברזולוציה הגסה, מסתבר שבמהלך העשור האחרון (מאז המחקר האחרון המסתמך על נתונים משנת 1998/9) מסתמנת מגמה ברורה של הקטנת תשומות העבודה ב-10% עד 20% בכל הקטגוריות (בניינים גבוהים, בינוניים ונמוכים). זהו, ככל הנראה, פועל יוצא של מחסור בכוח-אדם, האמרת עלויות העבודה, והתגברות התיעוש – שלושת הדברים יחדיו.
ברזולוציה העדינה אותרו המלאכות העיקריות שבהן ניתן לחסוך בצורה משמעותית ע"י תיעוש. בעבודות השלד – "שיטת ברנוביץ'" לגווניה התגלתה כיעילה ביותר מבחינת תשומות כו"א; ובעבודות הגימור – השילוב של מחיצות קלות בעלות שטח פנים חלק הוכח כפוטנציאל בעל משמעות לחיסכון גם בעבודות טיח וצבע. בתחום עבודות הגימור האחרות, וביניהן חשמל ותברואה, לא נמצא פוטנציאל משמעותי לחיסכון בתשומות עבודה.
יש להניח שמגמת התיעוש בבנייה תמשיך להתקדם גם בשנים הבאות, משום שהמחסור בכו"א לבנייה רק הולך ומחריף, בעיקר נוכח התרחבות עבודות התשתית והבנייה שלא למגורים בישראל, בד בבד עם צמצום האשרות לעובדים זרים. טיבו של התיעוש הוא בד"כ כזה, שבתחילה חוששים ממנו, אבל לאחר התנסויות אחדות אין נסוגים לאחור, אלא ממשיכים להתקדם. קו מטרה של כ-15 ש"ע ברוטו למ"ר, הוא בהחלט אתגר שאפשר להשיגו בבנייה הרוויה למגורים כבר בטכנולוגיות הקיימות כיום. השאיפה לעשור הבא צריכה להיות התקרבות ל-10 ש"ע למ"ר, וגם זאת בעבודות יותר נקיות, נוחות, בטוחות ויעילות. או-אז יהיה תמריץ גם לצעירים ישראלים לפנות לקריירה בענף הבנייה. התנאים כיום די בשלים לכך, אם לא נחפש שוב פתרונות "קלים" של כו"א זול.