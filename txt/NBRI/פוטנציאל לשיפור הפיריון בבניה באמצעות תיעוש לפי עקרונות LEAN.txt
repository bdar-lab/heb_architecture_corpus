הפוטנציאל לשיפור הפריון בבנייה באמצעות תיעוש לפי עקרונות LEAN
תקציר
משרד הבינוי והשיכון קבע החדרת מוצרים מתועשים לענף הבנייה כיעד חשוב, במטרה להחליף עבודות עתירות כוח אדם באתר. התיעוש מחייב גישה מערכתית; ניהול הבנייה בסביבה מתועשת מחייב ניהול ייצור מתועש מתאים. בתעשיות הייצור הקלאסיות הושג שיפור ניכר בפריון במשך ארבעת העשורים האחרונים, ומדינת ישראל אינה יוצאת מהכלל במובן זה. לעומת זאת, הפריון בענף הבנייה נשאר כמעט ללא שינוי משנות הששים של המאה הקודמת.
חלק מההסבר נעוץ בעובדה שהבנייה רווית בזבוז. הבזבוז מתבטא בשעות עבודה של צוותי עובדים הממתינים לציוד, חומרים או מידע; בעבודה חוזרת לתיקון עבודה פגומה; בהריסה ובנייה מחדש עקב שינויים בהחלטות או כתוצאה משימוש בתכניות לא מותאמות או מוטעות; בשינוע פועלים וציוד מאתר לאתר כאשר עבודתם השוטפת בפרויקט נחסמת עקב עיכוב בסיום העבודות של צוותים קודמים; מהצטברות של מלאים גדולים של חומרים או חלקים שלאחר מכן מתברר שאין בהם שימוש; מהצורך לנקות ולהכין שטחי עבודה לאחר שהוזנחו במשך פרקי זמן ארוכים; ועוד רשימה ארוכה. תנאים אלה אינם ייחודיים למדינת ישראל, והם אינם תופעת טבע בלתי נמנעת – הם תולדה של קונספציות ניהול לקויות.
מזה כחמש עשרי שנים מתרחשת מהפכה שקטה במשקי הבנייה במדינות שונות (הבולטות מביניהן ארה"ב, אנגליה, דנמרק, שבדיה, ברזיל, קוריאה ואוסטרליה), בכך שמפתחים גישה חדשה לניהול הבנייה בסביבה מתועשת. במדינות אלו נוהלו פרויקטים רבים בבנייה תוך קיצור משכי זמן והקטנת תקציבי ביצוע בעשרות אחוזים בזכות יישום טכניקות שנקראות ' Lean 1 'Construction (בנייה רזה). בחלק מהמדינות יושמו השיטות תוך עידוד פעיל מטעם משרדי ממשלה, ובחלקן אומצה השיטה על ידי חברות הבנייה הגדולות ביותר.
השיטה מבוססת על עקרונות הייצור הרזה (Lean Production), גישה ייחודית להשגת התייעלות מרבית בתעשיות הייצור הקלאסיות. השיטה הונהגה לראשונה בתעשיית הרכב ביפן. פירוש המושג "רזה" (Lean) הוא ההיפך מהמושג "רווי", כלומר עתיר מלאי ובזבוז. עקרונות השיטה
כוללים שאיפה לאיתור והסרה של תופעות הבזבוז מכל הסוגים בתהליכי הייצור, דאגה לזרימה נכונה של מוצרים דרך קווי ייצור (במשיכה במקום בדחיפה), טיפול להורדת חוסר היציבות בקצבי העבודה, ועוד. מחקר זה נועד, בראייה רחבה, לבחון את ישימות השיטות של Lean במשק הבנייה במדינת ישראל בהקשר של תיעוש הבנייה.
שיטת המחקר הייתה לבחון לעומק שלושה ערוצים של מוצרים ושיטות בנייה שונות המייצגים היבטים שונים של תעשיית הבנייה. שלושת סוגי המוצרים היו:
-	מוצרי מדף (כגון חלונות ממ"ד, דלתות עץ, כלים סניטאריים). הם מיוצרים במידות סטנדרטיות למלאי, ומתאימים לשימוש בכל מבנה. המוצר הנחקר היה בלוק קל לבניית מחיצות ('בלוק 10').
-	מוצרים מיוצרים לפי הזמנה (כגון חלונות אלומיניום, ארונות מטבח, תעלות מיזוג אוויר). מוצרים אלה מיוצרים לפי מידות מתאימות למיקום התקנתם בכל בניין ובניין. הקבוצה מיוצגת על ידי תעלות מיזוג אוויר.
-	מוצרים מתוכננים בתכן הנדסי ומיוצרים לפי הזמנה (רכיבים מבטון טרום, קירות מסך, מסבכי עץ ופלדה, ועוד). נחקרו רכיבים טרומים מבטון מזוין.
לכל אחד משלושת המוצרים נערך חקר שדה מעמיק הן במפעל והן באתר, שכלל מיפוי שרשרות הזרימה התפעולית, מדידה בשיטת ה- 'Work Study', וזיהוי מוקדי חוסר היציבות, ונערך אומדן של ההשלכות על פעילויות צוותי העבודה. המדדים לחקר השדה כללו גודל אצוות, סוגי אלמנטים, חלוקה לקטעי עבודה, מועדי אספקה, אמינות המועדים, ואחרים. השלב השני לכל מוצר היה גיבוש ואימות של פתרונות בעזרת תוכנות סימולציה. קוימו לאחר מכן סדנאות וסיעור מוחות לבחינת פתרונות עם מומחים המייצגים מפעל וחברת בנייה העוסקים באותו מוצר.
מדידה וכימות של הבזבוז העלו שמידת הבזבוז הגדולה ביותר קיימת בעבודות המבוצעות בעיקר באתר. בתחום בניית הבלוקים (מוצר מדף) נמדד שיעור העבודות שלא תורמות ערך למוצר הסופי ברמה של 66%. פחת החומר לאורך התהליך הגיע לכדי 24%. במקרה של תעלות מיזוג האוויר (מיוצר לפי הזמנה) נמדד שיעור של 28% בזבוז בשעות כוח האדם באתר בשל תיקון טעויות תכן, התמודדות מול שינויים בתכן, המתנות, ושינוע מוצרים וצוותי עובדים ממקום למקום. לעומת זאת, בזבוז תשומות כוח האדם ברכיבים מבטון טרום (מהונדס ומיוצר לפי הזמנה) נמדד באחוזים בודדים. בכך ניתן לקבוע שככל שמנת הערך הנוצר במפעל לעומת האתר גדלה, כך קטנה מידת הבזבוז בתהליך. במקביל למגמת הגידול בשיעור המוצר המיוצר במפעל, כך עולה גם מידת ההנדסה הנדרשת. בכל מקרה, קיימת עדיפות גבוהה למוצרים מתועשים המיוצרים מחוץ לאתר.
הבדיקה של תהליכי העבודה כללה את שלבי התכן, הייצור וההרכבה או הבנייה באתר. תכנון לקוי, סתירות פנימיות בין תכניות, שינויים בתכן וחוסר תיאום מסודר של שינויים בתכניות משפיעים על כל שלושת סוגי המוצרים. במקרה של תעלות מיזוג האוויר, נושא זה הוא הגורם העיקרי לחוסר יעילות ובזבוז באתר. מכיוון שהנושא מוכר ומובן לקבלני התעלות, העלויות הנגרמות נלקחות בחשבון מראש במחירי היחידה. במקרה של הבנייה הטרומה, התופעה מקבלת מימד נוסף מכיוון שמדיניות הייצור מראש – בניסיון להתמודד עם חוסר הודאות בנוגע למועדי
הביקוש הצפויים באתרים – גורם לכך שגם כאשר מתגלה טעות בזמן הרכבת האלמנטים הראשונים, לעיתים קרובות לא ניתן לתקנה כי רוב החלקים כבר יוצרו.
עקב אכילס משותף לשני התחומים הוא שהתכן מתבצע באמצעות שרטוט ממוחשב ולכן אין אינטגרציה בין חלקים ומערכות שונות של הבניין. חוסר אינטגרציה מביא לחוסר תיאום וטעויות המתבטאות בחוסר התאמה בין חלקי בניין שונים המתגלים רק בזמן ההרכבה באתר. עלות התיקון בשלב מאוחר זו היא לא רק בגין העבודה החוזרת אלא גם בגין ההמתנה של הפועלים באתר ושיבוש תכניות העבודה ולוחות הזמנים, כך שההשלכות מורגשות בכלל הפרויקט. קיים פתרון טכנולוגי זמין לקשיים אלה, במידול מידע בניין (BIM). חשוב אמנם להבהיר שמרכיב לא פחות חשוב בפיתרון הוא בהעברת התכנון המפורט לייצור לידי הקבלן המבצע/המייצר, ובהבאה לכך שהפירוט ייעשה סמוך ככל האפשר למועד הייצור וההרכבה בפועל. שיטה זאת מנצלת את עיקרון המשיכה: תזמון סופי (קרוב למועד הביצוע) של פעולת ההרכבה גורר פירוט תכנון וייצור לקראת הובלה בדיוק בזמן.
כל שלושת התחומים סובלים מתופעה של בזבוז מביצוע פעולות ייצור באתר. ככל שמרכיב התכן במוצר גדול יותר, כך תופעה זו קטנה. רכיבי בטון טרום דורשים תיקונים בהיקפים קטנים בזכות ההשקעה בתכן הנדסי פרטני; תעלות מיזוג אוויר מתוקנות לעיתים קרובות באתר. אך במקרה של בניית מחיצות מבלוקי 10, רוב הייצור של המחיצה נעשה באתר, והבזבוז שנמצא הוא בהתאם – כ-44% מעלות המחיצה הסופית. עלויות פחת החומר, עבודות המדידה והניסור, וסילוק השאריות, הן גבוהות במיוחד בעיקר מהסיבה שהן נעשות באתר במקום שאינו מתאים לכך. הדבר ממחיש את החשיבות בהשלמת פעולות ייצור מחוץ לאתר ככל האפשר.
התופעה של תזמון ייצור והרכבה לפי שיטת הדחיפה נצפתה בכל המקרים, הן במפעלים והן באתרים. ייצור בלוקים למלאי במפעל, ייצור חלקים טרומים זמן רב מראש, ומדיניות של תפיסת שטחים מוקדם ככל האפשר על ידי קבלן התעלות באתר, הם כולם דוגמאות לתופעה זו. במקרה של ייצור בלוקים, הנזק הוא מועט מבחינת נצילות המוצר, מאחר שזהו מוצר מדף, אך העלויות של מימון הייצור ואחזקת המלאי הן עדיין בזבוז. במקרה של ייצור התעלות, נצפתה מדיניות הגורסת ייצור רק סמוך למועד צריכת תעלות מיזוג האוויר באתר, כביכול מימוש של שיטת המשיכה. יחד עם זאת, חוסר היציבות של תזמון הביצוע באתר מביא לעיתים קרובות לכך שרכיבי התעלות מאוחסנים בכל זאת באתר, משונעים שינוע כפול, וגורמים עלויות מבוזבזות.
בכל תחום ניתן להציע פתרונות הניתנים ליישום בטווח הקצר. בכל שלושת התחומים, ובהתאמה בכל תחום אחר במשק הבנייה העוסק במוצר מתועש או מתועש למחצה, ניתן לממש את הפעולות הבאות בטווח הבינוני או הקצר בתוך גבולות ארגון:
-	בתחום התכן: מידול מידע בניין (BIM) תורם תרומה משמעותית ליכולת להגביר את רמת התיעוש.
-	דחיית מועד פירוט התכנון לייצור עד למועד האחראי האחרון.
-	בתחום הייצור: מעבר למשטר משיכה או משטר CONWIP בייצור כדי להקטין את כמות המלאי בתהליך.
-	בתחום הביצוע באתר: שימוש בשיטת ה-Last Planner לניהול העבודה בטווח הקצר באתר הבנייה.
-	בתחום הביצוע באתר: חיוב קבלני משנה בעבודות גמר לפעול על פי מדיניות המעדיפה השלמה ומסירה של שטחים על פני העדפת פתיחת שטחי עבודה חדשים.
אמנם, הפתרונות המשמעותיים יותר מבחינת השפעתם על שרשרות האספקה הם מערכתיים מטבעם. כדי לממש אותם קיים צורך בפעולה משותפת בין חברות שונות לאורך השרשרת. במקרים מסוימים צריך שיתוף הפעולה להיות הדוק מאוד, כולל העברת תחומי עיסוק בין חברה לחברה; במקרים אחרים ניתן להסתפק בתיאום מערכות בלבד, אך בכל מקרה נדרשת אופטימיזציה מערכתית ולא אופטימיזציה מקומית. דוגמאות הן:
-	הגברת התיעוש והפחתת העבודות המבוצעות באתר; שינוי שיטת ביצוע מחיצות מהרכבה באתר מבלוקים בודדים לשיטת ה'מחיצה הטרומה', או ה'ערכה למחיצה',
-	העברת האחריות לתכן מפורט לצורך ייצור לידי קבלני המשנה המבצעים את העבודה או הייצור בפועל, כולל דרישה למידול תלת-מימדי מלא וניהול תיאום המערכות באופן ממוחשב סמוך למועדי הייצור וההרכבה.
אמצעי המדיניות הניהוליים הזמינים הם ייצוב הזרימה לאורך התהליכים (מיגור השונּות או התנודתיות בשלבי הייצור וההרכבה בתהליך), מעבר מתזמון ייצור וביצוע בדחיפה לזרימה במשטר משיכה מסוף התהליך, והקטנת גודל אצוות העבודה והמוצרים. כל אלה אמורים להביא לתהליך בנייה יציב ואמין יותר, ולכן כלכלי יותר.
בכל שלושת המקרים, נראה באופן מובהק הקשר בין הפעילות שנבדקה לבין שאר הפעילויות באתר. כל אחת מהן תלויה ביציבות העבודה באתר, ומושפעת לרעה מחוסר היציבות המאפיינת את רוב הפרויקטים. אחת הדרכים המוכרות למיגור חוסר היציבות, מלבד שיפור איכות התכניות, היא הפעלת שיטת המתזמן האחרון (Last Planner).
המחקר הצליח לקבוע יעדים כמותיים וברורים לשיפור במערכות שנבדקו:
•	הקטנת עלות היחידה (מ״ר) של מחיצות מיבלוקים לבנים׳ מסוג ׳בלוק 10י ב-40%.
•	קיצור משך ההתקנה של תעלות מיזוג האוויר ב-21%, או צמצום כוח אדם באתר ב-
2	8%, או קיצור משך התקנה ב-11% יחד עם צמצום כוח האדם ב-20%.
•	הקטנת שיא המלאי המיוצר ומאוחסן של מוצרים בבנייה הטרומה מ-50% בממוצע לכדי 15%.
מסקנה ברורה היא שהחשיבה הרזה בתחום הבנייה, כפי שהתפתחה בחו"ל, ישימה במישרין במדינת ישראל. יש בבנייה הרזה יכולת להשפיע השפעה ישירה בתחום הבנייה בכלל, ובתחום הבנייה המתועשת בפרט, בכדי לתרום לשיפור הערך בד בבד עם הקטנת התשומות המושקעות.
ההמלצות ליישום מסקנות המחקר מתחלקות לשלוש רמות שונות. הרמה הראשונה היא הרמה של יישום ההמלצות לפיתרון שפורטו עבור כל אחד מהתחומים שנחקרו בפועל. הרמה השנייה משליכה פתרונות אלה על מוצרים אחרים בענף הבנייה. עבור כל מוצר ומוצר, ניתן לזהותו על פי מידת תשומות ההנדסה המושקעות בייצורו ועל פי משטר הייצור שלו (ייצור למלאי, ייצור
להזמנה, וכו'). לפיכך, אפשר למצוא את קווי הדמיון בינו לבין המקרה המתאים מתוך המוצרים שנחקרו כאן, ולבחון יישום הפתרונות שהוצעו. צעד יישום נוסף המשותף לכל התחומים, ולכן גם בהשלכה לתחומים נוספים בענף הבנייה שלא נסקרו במחקר זה, הוא אימוץ מידול מידע בניין (BIM) לצורך תכנון הייצור.
אמנם, בשתי הרמות, מידת היישום האפשרי מוגבלת בכל מקרה כשמתעורר צורך לתאם או לשתף פעולה מעבר לגבולות הארגון העסקי. המחקר הראה שהשגת שיפורים מרחיקי לכת דורשת יישום רחב, מעבר לגבולות הארגון הבודד. לשם מימוש שיפורים מעמיקים, אם כן, נדרשת מודעות ברמה רחבה – וזו רמת היישום השלישית. ברמה זו, נדרשת פעולה להפצת הידע בקהילה הרחבה של יזמים, קבלנים, קבלני משנה, ספקים, גורמי רישוי, מתכננים, ואחרים.
לקראת סיום המחקר נערך במכון הלאומי לחקר הבנייה בטכניון דיון בהשתתפות נציגים של המפעלים והחברות שהשתתפו במחקר. הוצגו תוצאות המחקר הנוגעות לכל שלושת התחומים שנחקרו. משתתפי הדיון הביעו תמימות דעים שנדרשת פעולה רחבה להפצת הידע אודות הבנייה הרזה, כמו גם ליווי מקצועי לחברות המיישמות את עקרונות הבנייה הרזה. פעולות הפצה מתאימות כוללות הרצאות בכינוסי בנייה שונים, הפצת ידע באמצעות המחקרים ואתר האינטרנט של משרד הבינוי והשיכון, מאמרי עיתונות מקצועית, עריכת השתלמויות מקצועיות בתחום בשיתוף התאחדות הקבלנים ואיגוד המהנדסים, ופעולות נוספות. ליווי מקצועי עשוי להוות גורם מקשר בין חברות שונות בשרשרת האספקה בנוסף למתן ייעוץ טכני. אך לשם כך נדרשת פעולה מאומצת של הכנה וריכוז חומרי הסברה, הפעלת השתלמויות, מתן הרצאות, סיוע לחברות המיישמות פתרונות של הבנייה הרזה, ועוד. במדינות שונות בעולם פועלים מרכזי מצוינות לבנייה הרזה בדרכים שפורטו לעיל.
על כן, דרך היישום העיקרית והמשמעותית המוצעת לתוצאות מחקר זה היא באמצעות ייסוד מרכז מצוינות לבנייה הרזה במדינת ישראל. גוף זה יכול למנות מספר עובדים קטן, אך צריך לזכות בתמיכה שתספיק לו לקיים פעילות רצופה, על פי תכנית עבודה מסודרת, במשך שלוש עד חמש שנים.