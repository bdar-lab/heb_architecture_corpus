זרימת מידע תהליכי באתר והשפעתה על זרימת העבודה של צוותי ביצוע
תקציר
מחקר זה מתמקד במידע אשר מעניק לצוותי הבניה ודאות בזמן אמת על האספקטים השונים של התהליך וניהול התהליך (ניהול הייצור). הוא בוחן את הקשר בין נקודות התורפה בזרימת המידע לקבלת ההחלטות של מנהלי העבודה וראשי הצוותים; הערכנו את מידת הבזבוז הנגרם עקב חוסר מידע או מידע שגוי; ובחנו צעדים מעשיים לניהול המידע וניהול הייצור העשויים לשפר את זרימת המידע התהליכי.
מידע תהליכי הוא בעל חשיבות עליונה עבור ניהול זרימת התהליך בזמן אמת. מידע המגדיר חסמים לפעילויות נחוץ על מנת לשפר את אמינות זרימת העבודה עצמה. זרימה חלקה של העבודה הי המפתח העיקרי להשגת יתרונות כגון הוזלת העלויות וקיצור משך הפרויקט (2000 Ballard). החסמים לזרימה טובה (קרי ליכולת לממש פעילות בנייה במלואה בעת המתוזמן לה ובפריון המרבי) הינם נגזרת ישירה של שמונת התנאים המקדימים אשר דרושים לביצוע משימה. באמצעות תכנון הביצוע וניהול הייצור על מנהלי העבודה להבטיח שצוותי הבניה לא ירעבו למשימות בשלות (שגורר המתנה), ובה בעת שלא יבצעו משימות שאינן בשלות (שגורר תקלות אי-איכות ועבודה חוזרת). אך ניהול זרימת עבודה נכונה המונעת המצבים אלה מורכב וקשה במיוחד מפני שתהליך הבניה מורכב ממספר רב של משימות אשר כל אחת מהן תלויה במספר תהליכים (2000 Koskela). מנהל עבודה אשר ברשותו תמונה בהירה של התהליך יכול לקבל החלטות טובות יותר במטרה להכין, לשלוט ולהשפיע על אותם תהליכים. לכן, במטרה ליצור את אותה תמונה בהירה יש צורך במידע תהליכי וזרימת מידע תהליכי אמינה.
על בסיס תמונת המצב של זרימת המידע התהליכי שהתקבלה מחקר שדה שכלל ראיונות עם 13 מנהלי פרויקטים, מהנדסי ביצוע ומנהלי עבודה בארבעה אתרי בנייה שונים, בחנו את זרימת המידע התהליכי ואת השפעתה על זרימת העובדה עצמה באמצעות שלוש סימולציות. הסימולציה הראשונה נערכה באמצעות 'משחק רציני' עם סטודנטים בשם "iKAN". בסימולציה זו התבקשו שני צוותים של עשרה סטודנטים כל אחד (וכל אחד לחוד) לממש את הבנייה בבניין בן חמש קומות עם 20 דירות באמצעות לוחות משחק ייחודיים שדמו את הקומות בבניין ובהרכבה של חלקי לגו אשר דמו עבודות ריצוף, חיפוי, חשמל ומים). הופעלו שבע הרצות חוזרות של הסימולציה עם כל צוות (סה"כ 14 הרצות) כדי להדמות תנאים ואמצעים שונים של זרימת מידע תהליכי. בחלקם הותר להעביר מ ידע בין קבלן לקבלן תוך כדי ביצוע המשימות, בחלקם הופעלה ישיבת תיאום תקופתית,
ובחלקם נעשה שימוש באמצעי ויזואלי, הנקרא "לוח ANDON" כדי להציג את סטטוס המידע התהליכי המעודכן בכל רגע.
שתי הסימולציות האחרונות נערכו באמצעות סימולציות מחשב בשיטת Agent-based Simulation (סימולציה מבוססת סוכנים). הכלים, מסדרת EPIC- Emergent Production in Construction, נבנו במעבדה לבנייה וירטואלית במכון הלאומי לחקר הבנייה. שניהם מדמים בנייה של דירות מגורים במספר קומות, במלאכות שכיחות כגון ריצוף, טיח, חשמל, מים, מחיצות ותקרות גבס, וכו'. בסימולציה הממוחשבת הראשונה (באמצעות 1.0 EPIC) נבחנו שתי סדרות של חמש הרצות בכל סדרה כדי להשוות ביו מצב בו נחסמה העברת זרימת המידע התהליכי מלבד דרך מנהל העבודה לבין מצב בו מידע זה זרם באופן חופשי ולכולם הייתה תמונה מלאה של המציאות לאורך כל משך הבנייה. הסימולציה האחרונה (באמצעות 2.0 EPIC) נבחנו חמישה מצבים, עם עשר הרצות לכל מצב (סה"כ 50 הרצות), שבהם נערכה הדמיה של משחק ה-"iKAN" בדיוק במתכונת שבה הופעלה בסימולציה החיה.
ניתוח תוצאות הסימולציות הובילו למסקנות הבאות:
1.	ישנה קורלציה ברורה וחיובית בין איכות זרימת המידע התהליכי לבין איכות זרימת העבודה בפרויקטי בנייה בשלבי הבנייה שנבחנו (ביצוע עבודות פנים, מערכות וגמר).
2.	עריכת פגישת תכנון ותיאום עבודה שבועית ומתן אפשרות של העברת מידע חופשית ישירות בין צוותי עבודה (ללא תלות במנהלי העבודה) משפרים שניהם את זרימת העבודה. מידת ההשפעה של הראשון גבוהה מזו של השני.
הניסויים באמצעות המשחק החי הניבו מסקנה נוספת מעניינת, הקשורה לעקומת הלמידה בעבודות בנייה. לעקומת הלמידה שלשה מרכיבים: הגידול בקצב הייצור עקב שיפור בעבודה הפיזית עצמה; השיפור בהיכרות של ההנהלה את העבודה, לימוד ואימוץ טקטיקות כדי להימנע מבזבוז (כמו למשל להימנע מעבודות העשויות לעבור שינויים בתכן); היכרות מוגברת של דפוסי ההתנהגות של שאר הסוכנים במשחק, המשליך על היכולת של עובדים לסנן את המידע המתקבל מכל אחד משותפיהם לפי מהימנות המידע ולתכנן את עבודתם בהתאם. חשיפת המידע התהליכי האמיתי מגביר את האפקט של שני המרכיבים האחרונים.
משחק ה-iKAN התברר ככלי אפקטיבי לחינוך מנהלי פרויקטים, מהנדסי ביצוע ומנהלי עבודה אודות החשיבות של זרימת מידע תהליכי. כמו כן, לוחות ה-ANDON בסגנון שנוסה הם כלי אפקטיבי ופשוט להשגת היעד של חשיפת סטטוס העבודה למעורבים בפרויקט.
משרד הבינוי והשיכון יכול למנף תוצאות מחקר זה על ידי א) הסברת משמעות הממצאים בקרב אנשי הביצוע בענף הבנייה, ב) על ידי קידום אימוץ שיטות ניהול כגון ה- Last Planner System™, ו-ג) עידוד פיתוח ושימוש באפליקציות לשיתוף מידע תהליכי באתרי הבנייה.