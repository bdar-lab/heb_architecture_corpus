התנהגות של מנהרה תת-קרקעית בהשפעת פיצוץ. שלב ב׳
תקציר
המחקר מטפל במספר בעיות של התנהגות קרקע נקבובית רטובה ובאינטראקציה בינה לבין מבנים טמונים מדופנים, לרבות מבנים קשיחים בהחלט, בהשפעת עומסי פיצוץ בתווך לרבות פיצוץ סמוך למבנה. הקרקע מתוארת בעזרת מודל חומר תלת פאזי המתחשב בתכונות המרכיבים (אוויר, מי נקבובים, שלד הגרגרים) ומנותיהם והשפעתם על משוואת המצב של החומר.
נערכה אנליזה של פיצוץ גלילי בקרבת קיר קשיח בהחלט בקרקע יבשה. נמצא שבמקרה של פיצוץ קרוב הערך המירבי של מעטפת לחצי המגע ממוקם במרחק מסוים מציר הסימטריה, וזאת לעומת המצב של פיצוץ רחוק שבו המקסימום מתפתח על ציר הסימטריה. נבחנה התלות של ההפרש בין המקסימום ובין הלחץ על ציר הסימטריה ושל מיקום המקסימום בתלות במרחק המטען מהקיר. נבחן תהליך של דיפרקציית גל גלילי על מנהרה מדופנת עמוקה בפיצוץ רחוק בקרקע רטובה. נקבע שלחץ המגע יורד כאשר עולה מנת האוויר בתווך הקרקע. התופעה הזאת יותר בולטת במקרה של כמות אוויר קטנה מאוד. באותה קרקע נפתרה בעיה של פיצוץ מטען גלילי סמוך למנהרה רדודה מדופנת בדיפון דק-דופן. נבחנה השפעה של מנת הרטיבות על הצורה המשתיירת של הדיפון ושל חזית מכתש הפיצוץ וגם על תנועת פני הקרקע.
שיטת החישוב בה השתמשנו במחקר מאפשרת חישוב יציב של תופעה מורכבת של תזוזות ועיבורים גדולים של המערכת דיפון-קרקע כולל קריסה דינאמית והתמוטטות של הדיפון וכן של דפורמציות גדולות של מכתש הפיצוץ.