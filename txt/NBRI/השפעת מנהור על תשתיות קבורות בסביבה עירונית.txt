השפעת מנהור על תשתיות קבורות בסביבה עירונית
תקציר
עבודת מחקר זו עוסקת בבעיית ההשפעה של חפירת מנהרה על תשתיות קבורות תוך התמקדות בצינורות טמונים, רציפים ופרקיים. במסגרת המחקר פותחו פתרונות אנליטיים מבוססים אנליזת פורייה לבעיה הנדונה, המאפשרים בחינה אמינה של תגובת תשתית קיימת והערכת הנזק הפוטנציאלי שעלול להיגרם בעקבות תהליך המנהור.
המסמך מציג סדרה של ניסוחים ופתרונות אנליטיים מדויקת לבעיה ההנדסית ברצף אלסטי הומוגני והטרוגני. סדרת הפתרונות מתייחסת לצינור המיוצג כקורת אוילר-ברנולי וכקורת טימושנקו, תוך שמירה על תנאי התאמה קינמטית מלאים בין הצינור לקרקע. במסגרת הפתרונות אגן השקיעות של שדה ירוק עקב מנהור מהווה קלט לבעיה, והוא מיוצג באמצעות אינטגרל פורייה לשם ניתוח התגובה של המערכת במרחב התדר. בעיית האינטראקציה בין הצינור לקרקע נפתרת במרחב התדר תוך התחשבות בקשיחות הקרקע לתזוזות אנכיות ואופקיות והצימוד בין השניים. לבסוף מתבצעת התמרת פורייה הפוכה הסוכמת את התרומות של כל הרכיבים ההרמוניים המרכיבים את הפונקציה המקורית. בעבודה מוצגים פתרונות עבור טווח של צינורות ותנאי מנהור, ועבור פרופילי קרקע שונים (קרקע הומוגנית, קרקע לא הומוגנית עם השתנות לינארית של תכונות הקרקע עם העומק וקרקע לא הומוגנית עם השתנות תכונות עם העומק לפי פונקציית שורש). המסמך מציג פתרון גם לצינורות פרקיים לא רציפים המבוסס על דרישות מינימום אנרגיה. לאורך המסמך מוצגים עקומי תכנון שונים המאפשרים שימוש הנדסי ישיר בפתרונות המוצעים.