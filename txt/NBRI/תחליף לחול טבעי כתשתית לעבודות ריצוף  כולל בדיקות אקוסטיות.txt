תחליף לחול טבעי כתשתית לעבודות ריצוף כולל בדיקות אקוסטיות
תקציר
השיטה המקובלת כיום לביצוע עבודות ריצוף מבוססת על הנחת אריחים מעל תשתית של חול טבעי, המיוצב בתוספת מעט צמנט. מקורות החול הטבעי בארץ הולכים ומתדלדלים בשנים האחרונות ומסתמן מחסור אמיתי במרכיב זה. כמות החול הטבעי הזמינה הולכת וקטנה והתחזיות כיום הן כאלה שתצרוכת החול הטבעי רק תלך ותגדל. כתוצאה מכך, יש כוונה לנסות ולשלב חול גרוס, באופן חלקי או מלא, בכל אותם מוצרים או עבודות המשמשים בבנייה. אחת מעבודות אלה היא מלאכת הריצוף.
במסגרת המחקר הנוכחי נערכה סקירה רלוונטית באשר לתחלופות אפשריות לשכבת החול הטבעי, המשמשת רכיב במערכת הריצוף המקובלת כיום, באמצעות חול מחצבה וחול גרוס. נבחנה שכיחותם וזמינותם בשוק המקומי של חומרים אלה, תוך התייחסות ליתרונותיהם וחסרונותיהם, הרלוונטיים לעבודת הריצוף. הכוונה הייתה לאתר את הבעיות המתעוררות תוך כדי הביצוע וללמוד כיצד מתפקד הריצוף שיש לו תשתית מחול גרוס, תחת הדמיה של עומס מרוכז ועומס מחולק שווה, בהשוואה להתנהגותו של ריצוף דומה שיש לו תשתית מחול טבעי. במסגרת העבודה הנוכחית נבחנה האפשרות לשימוש בשלושה תחליפים לחול הטבעי המקובל כיום, כפי שיפורט בהמשך. במקביל נבדקה תפקודן מבחינה אקוסטית של מערכות אלה בתנאי מעבדה, נתון שלא נבדק בשלב הפרלימינארי של המחקר, ואשר הינו בעל חשיבות רבה מבחינה תפקודית, כאשר באים לבחון מערכות ריצוף. תפקודן של מערכות הריצוף השונות נבחנה בהשוואה למערכת ייחוס שנבנתה עם חול טבעי בלבד.
נמצא כי מנקודת ראות של ביצוע לא הסתמנו מכשולים משמעותיים או דרישות מיוחדות באשר לביצוע ובסך הכל נראה כי בחלק מהמקרים אפילו יש יתרון, לטענת הרצף, ביישום הריצוף על מצע של SEZ, או DW. באשר לתפקוד המערכות השונות בתנאי שירות, ז.א. תחת עומסים מרוכזים או מחולקים או לאחר הרטבת המשטח, לא נמצא שיש הבדל משמעותי בין תחליפי החול השונים אשר נבדקו בעבודה הנוכחית. המערכת שבוצעה על חול SM תפקדה טוב פחות גם מנקודת ראות זאת. הפרמטר הנוסף שנבחן בעבודת המחקר, הנוגע לכושר הבידוד האקוסטי של
מערכות הריצוף שנבדקו, הראה כי גם כאן אין הבדל משמעותי בכושר הבידוד האקוסטי של המערכות השונות וכולן עומדות בדרישות הנוכחיות התקן הישראלי. למרות זאת, המערכת שבוצעה על תשתית של חול מחצבה SM תפקדה פחות טוב בהשוואה למערכות האחרות שנבדקו בעבודה הנוכחית ולכן לא מומלץ להשתמש בחול זה כתחליף לחול טבעי. שני סוגי החולות האחרים שנבדקו, "חול שומשום" SEZ או החול הדולומיטי הרחוץ DW, נמצאו מתאימים להוות תחליף לחול טבעי בעבודות ריצוף, על סמך הפרמטרים שנבדקו בעבודה הנוכחית. יש להסתייג ולומר כי הבדיקות נעשו בתנאי מעבדה בלבד ועם סוג ריצוף מסוים אחד בלבד.