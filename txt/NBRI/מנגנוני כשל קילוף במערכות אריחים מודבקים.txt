מנגנוני כשל קילוף במערכות אריחים מודבקים
תקציר
מערכות חיפוי ואריחים הן חלק בלתי נפרד מהבנייה המודרנית. הינתקות ונפילת אריחים מחזיתות מבנים, קירות פנימיים, רצפות, ותקרות היא בעיה רחבת היקף, בעלות השלכות בטיחותיות, מבניות, וכלכליות משמעותיות. למרות פוטנציאל הנזק של תופעת הקילוף, אשר עומדת בבסיסה של נפילת אריחים, המנגנונים המניעים אותה והנטייה שלה להתרחש באופן בלתי יציב וספונטני, מעלים שאלות רבות שעדיין אין עליהן מענה. שורש הקושי נעוץ במחסור בבסיס ידע רלוונטי ובכלי ניתוח מתאימים שבכוחם לתאר מבחינה איכותנית וכמותית את מנגנוני כשל הקילוף. המחקר הנוכחי בא לענות על מחסור זה. מטרת המחקר הראשונה היא לסייע בגישור פער הידע הקשור לתיעוד ניסויי רציף של תהליך הקילוף תחת עומס. מטרת המחקר השנייה היא לסייע בגישור על פער הידע הנוגע לחסר במודלים תקפים לתיאור קילוף דו-ממדי באריחים מודבקים ע"י פיתוח כלים אנליטיים-חישוביים ייעודיים ותיקופם על ידי השוואה לניסויים. בכדי להתגבר על האתגר הניסויי הכרוך בקושי לצפות ולנטר באופן רציף וכמותי את התפתחות האזור המקולף בזמן אמת, נעשה שימוש באריחי פוליקרבונט שקופים ובצילום וידאו דיגיטלי ובניתוחו בכלים של עיבוד תמונה לטובת ניטור רציף של תהליך הקילוף. תיעוד ייחודי זה של תהליך הקילוף בממשקים, אשר בתנאים רגילים סמוי מהעין, והמסקנות והאבחנות העולות ממנו, מהווים בסיס ידע חדשני המאפשר לאפיין את תהליך הקילוף ויציבותו בצורה ישירה. אנליזות על בסיס המודל אנליטי-חישובי הייעודי תיארו היטב, איכותנית וכמותית, את מגוון התופעות שנצפו בניסוי, עובדה המבססת את תקפות המודל. מטרת המחקר השלישית היא להבהיר ולכמת את השפעת הכוחות והגורמים המרכזיים השולטים בתהליך הקילוף באריחים מודבקים טיפוסיים תחת עומסים היגרותרמים, ובאופיינים הבסיסיים שלו. מטרה זו ממומשת בחקירה כמותית-הנדסית המתבססת על המודל האנליטי-נומרי המתוקף ואשר בוחנת, בין היתר, את חשיבותם היחסית של העומסים ההיגרותרמים המניעים את מנגנון הכשל, השפעת גודל האריחים, צורתם, עובי השכבות ותכונותיהן המכניות, השפעת אי ההדבקה במצב קיים, והשפעת חלופות עיגון מכני על כשל הקילוף
ויציבותו. החקירה הכמותית מצביעה, בין היתר, על פרוסי העומסים הקריטיים מבחינת כשלי קילוף, על הנטייה של אריחים גדולים ו/או מוארכים לכשל קילוף בלתי יציב ובלתי נשלט מטבעו, ועל חשיבות המכרעת של משיכות הממשקים לחוסן המערכת המודבקת לקילוף.