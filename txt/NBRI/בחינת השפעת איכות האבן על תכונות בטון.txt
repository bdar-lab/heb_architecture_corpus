בחינת השפעת איכות האבן על תכונות בטון
פרופ' אמנון כץ
תקציר
במחקר נבחנו בטונים אשר הוכנו בשלושה יחסי מים/צמנט אך עם אגרגטים גסים מאיכויות שונות. שתי תערובות הוכנו עם אגרגטים באיכות מכאנית גבוהה (גלבוע ונחל רבה, ספיגות של 2.5%-1.1% ושחיקת לוס אנג'לס של 20%-17%), אחת עם איכות בינונית (מודיעים, ספיגות של כ- 5.6% ושחיקת לוס אנג'לס של 39%) ואחת עם איכות מכאנית נמוכה (שפיה, ספיגות של 11.6% ושחיקת לוס אנג'לס של 67%).
בכל המקרים נצפה כי החלפת סוג האגרגט בתערובת בעלת הרכב נתון, ללא שינוי ביחסי מים/צמנט, הביאה לבטון בעל תכונות נמוכות יותר, הן מבחינת תכונות מכאניות (חוזק לחיצה, חוזק מתיחה בכפיפה, מודול אלסטיות, הדבקות לפלדת הזיון ושינוי נפח בהצטמקות בייבוש) והן מבחינת עמידות לתנאי קורוזיה (חדירת CO2, חדירת כלור וחדירת אוויר). היות והבטון המסופק לאתרי בנייה מאופיין בעיקר על ידי חוזק הלחיצה לקביעת התכונות המכאניות ועל ידי יחס מים/צמנט לקביעת עמידות בתנאים קורוזיביים, נבחנה השאלה באם אפיון הבטון על פי חוזק הלחיצה שלו יבטיחו את יתר תכונותיו המכאניות או יחס מים/צמנט יבטיח את העמידות בקורוזיה גם כאשר נעשה שימוש באגרגט גס באיכות מכאנית נמוכה יותר.
התוצאות במחקר זה הראו כי בתכונות המכאניות שנבדקו (חוזק מתיחה בכפיפה, חוזק הדבקה לברזלי הזיון, שינוי נפח בהצטמקות בייבוש וזחילה) אין שינוי כל עוד חוזק הלחיצה נשמר פרט למודול האלסטיות שבו יש השפעה בעיקר למשקל הבטון. בגבולות הפיזור הסבירות, הגדרת חוזק הלחיצה שומרת על יתר התכונות המכאניות (פרט, כאמור, למודול אלסטיות). כפי הנראה, חיזוק המטריצה הצמנטית על ידי הורדת יחס מים/צמנט כדי לפצות על הפסד חוזק הלחיצה בגלל השימוש באגרגט החלש יותר, פיצה גם על התכונות האחרות. בנוגע למודול אלסטיות, הבטון שהוכן עם אגרגטים בעלי תכונות מכאניות נחותות היה בעל מודול אלסטיות נמוך באופן ברור מזה של בטון שהוכן בחוזק דומה עם אגרגט בעל תכונות מכאניות גבוהות. מודול האלסטיות מושפע, כידוע, גם מהמשקל המרחבי של הבטון בריבוע יחס המשקל, דהיינו, בטון בעל משקל מרחבי נמוך ב- 10% יהיה בעל מודול אלסטיות נמוך ב- 19% (0.92=0.81). נירמול התוצאות לפי המשקל המרחבי של הבטון צמצם את הפער הגדול שנצפה עד כדי 15% בלבד כאשר עיקר הפער היה בתחום החוזק הנמוך יותר שנבדק (כ- 40 מגפ"ס).
בנוגע לעמידות בתנאי סביבה (קרבונציה, חדירת כלור וחדירת אוויר), מגבלת התקן הנוכחי (ת"י 118, 2008, המבוססת על ת"י 466 חלק 1 משנת 2003) מתייחסת לעמידה בדרישת יחס מים/צמנט ותכולת צמנט מינימאלית. לדוגמא עבור בטון החשוף להתזת מים ים נדרש יחס מים/צמנט מקסימלי של 0.45 ותכולת צמנט מינימאלית של 320 ק"ג/מ"ק. ניכר מהתוצאות במחקר זה כי ביחס מים/צמנט נתון לא היה הבדל משמעותי בעמידות לחדירת כלור או CO2 בשימוש באבן בעלת התכונות המכאניות הטובות או הבינוניות. להבדיל מחדירת כלור או CO2, חדירת אוויר (בדיקת טורנט) ביחס מים/צמנט נתון הייתה גדולה יותר כאשר איכות האבן ירדה, כפי הנראה בגלל קשירת כלור או CO2 למערכת הצמנטית תוך כדי חדירתם לבטון בעוד שחדירת אוויר (בדיקת טורנט) מושפעת ממבנה הנקבים בחתך החדירה בלבד.
יש לציין כי במחקר זה נבדקו גבולות קיצוניים של אגרגט בעל תכונות מכאניות נמוכות, אגרגט ממחצבת שפיה בעל ספיגות של 11.6% ושחיקת לוס אנג'לס של 67%. התקן האירופאי מטיל מגבלה של שחיקה מקסימאלית של 50% בבדיקת לוס אנג'לס.
מהתוצאות של המחקר נראה כי ניתן להשתמש באגרגט באיכות הביניים שנבדקה במחקר זה (ספיגות של כ- 5.6% ושחיקת לוס אנג'לס של 39%) ללא מגבלה על חוזק הלחיצה של הבטון. התאמת יחסי התערובת לעמידה בדרישות חוזק הלחיצה באמצעות הורדת יחס מים/צמנט מביאה לשמירה גם על תכונות המכאניות האחרות של הבטון. בנוסף, שמירה על מנת המים הנדרשת בהגדרות לקיימות הבטון תבטיח את קיימותו גם בשימוש באגרגט הביניים לעיל.