קירות קרקע משוריינת – הכללת אספקטים מתקדמים לתכן רציונאלי
תקציר
מערכות קרקע משוריינת נמצאות בשימוש נרחב הן בישראל והן בעולם במבני קרקע שונים כגון קירות תומכים, סוללות כבישים, רמפות עלייה לגשרים וכו'. השימוש הרב בשיטת בנייה זו עבור מבנים אלה הובילה לפיתוח מואץ של שיטות חדשות ומתקדמות לתכנון ולביצוע.
עבודה זו היא עבודת המשך לסדרה של עבודות מחקר בנושא שבוצעו בטכניון (במימון
,(Baker & Klein, 2004; Klar & Sas, 2009) משרד הבינוי והשיכון) במהלך העשור האחרון
במטרה לפתח שיטת חישוב מלאה ורציונלית למערכות קרקע משוריינת המתחשבת באינטראקציה בין שלושת המרכיבים העיקריים של מערכות אלה (קרקע – שיריון – קיר). המערכת אינה מסוימת סטטית ופתרונה מצריך מודלים נוספים פרט למשוואות שיווי המשקל. בעוד (2004) Baker and Klein קבעו את חלוקת הכוחות עפ"י יחסי חוזקים, (2009) Klar and Sas קבעו זו באופן קפדני יותר עפ"י תנאי התאמה קינמטיים שנענו באמצעות פתרון בעיית מינימיזציה. הפתרון עצמו התקבל ע"י שימוש באלגוריתם גנטי לפתרון מערכת המשוואות. לשיטה המקורית היו מספר מגבלות ביניהן בין השאר; נדרש זמן חישוב רב על מנת להגיע לפתרון, השיטה היתה מוגבלת להתמודד עם שיריון לא משיך בלבד, לא היתה כל התחשבות בחיכוך שנוצר בגב הקיר בין הקרקע לאלמנטי החזית של הקיר עצמו וכן הלאה. העבודה הנוכחית טיפלה במגבלות שפורטו לעיל באמצעות 4שיפור של שיטת הפתרון ע"י אלגוריתם אלטרנטיבי. האלגוריתם החדש מערב פתרון של המשוואה הדיפרנציאלית המתארת את תזוזות, או עיוות, שכבות השיריון ומאפשר התחשבות בשיריון משיך. האלגוריתם המוצע משלב פתרון חוזר ונשנה, במקום בעיית מינימיזציה, של מערכת המשוואות המתארות את תזוזות הקיר.
בבסיס השיטה החדשה המוצעת ישנו וקטור שמוכנס לתהליך החישוב בתור קלט לתהליך חישוב מלמעלה למטה (top-down) אשר מדמה את ההתנהגות של השיריון ושל הקרקע. וקטור הקלט אשר מוכנס לתהליך החישוב בפעם הראשונה הוא למעשה ניחוש ראשוני, שיכול להיות גם אקראי, של פרופיל כוחות הגזירה לאורך הקיר. התוצאה שמתקבלת מפתרון המערכת הזו היא שני פרופילים של תזוזות (אחד של תזוזות הקיר והשני של התזוזות בשכבות השיריון). כל פרופיל תזוזות במקרה הזה מחושב באופן שונה ונפרד. לאחר מכן, נעשה שימוש בפרופילים אלה על מנת לנפק הערכה חדשה של פרופיל כוחות הגזירה. התהליך הזה חוזר על עצמו עד להגעה להתכנסות. זו מושגת כאשר פרופיל התזוזות אשר מחושבים כאמור באופן נפרד מגיעים לערכים דומים (התאמה קינמטית) על פי הקריטריון שנקבע. בתוך התהליך הזה ישנו וקטור תזוזות הקרקע אשר גם הוא מהווה קלט עבור המערכת ומחושב בכל איטרציה מחדש. על פי המודל הנבחר, תזוזות הקרקע מבוססות על התזוזות המתקבלות לאורך הקיר. באיטרציה הראשונה ניתן וקטור אקראי עבור תזוזות הקרקע לאורך השיריון והוא מתעדכן כבר באיטרציה הבאה לפי תזוזות הקיר המחושבות.
על מנת לבדוק את יכולת ההתכנסות של השיטה החדשה ואת ההתכנסות לפתרון נכון, בוצעה בדיקה להתאמה לתוצאות אשר התקבלו במחקר של 2009 ,Klar & Sas. כל המקרים בהם פרופיל הקשיחות שבין השיריון לקרקע היא אחידה הורצו מחדש ע"י האלגוריתם האיטרטיבי. התקבלה התאמה מלאה בין התוצאות שהתקבלו בשני המחקרים עד לרמת הדיוק שניתנה בעבודה הקודמת.
במסגרת הניתוח הפרמטרי שבוצע בעבודה זו נבחנו כל המקרים אשר נבחנו בעבודה הקודמת על מנת ליצור בסיס להשוואה. כלומר, נבחנו קירות בגובה 10 מ' אשר מורכבים מעשרה בלוקים בגובה 1 מ' כל אחד ומתשעה בדים בסה"כ. אורך שכבות השיריון הינו זהה בכל המקרים ונקבע על פי התקנים 7 מ' שהם 0.7 פעמים גובה הקיר. זווית החיכוך הפנימי היא 30 מעלות. עבור כל קיר נבחרה קומבינציה שונה של קשיחויות לגזירה ולמומנט בממשקים שבין הבלוקים המרכיבים את הקיר. קשיחויות אלה הן שונות בין מקרה למקרה אך קבועות לאורך הקיר. נבחר מודל לקשיחות שבין השיריון לקרקע והוא מתייחס לשני מקרים: האחד, קשיחות קבועה לעומק הקרקע והשני, בו הקשיחות משתנה ליניארית עם העומק.
מהניתוח הפרמטרי שבוצע במסגרת המחקר ניתן לראות מספר מגמות. בנוגע לשכבות השיריון, ראשית ניתן לראות שכאשר יש התחשבות בקיר כאלמנט נושא מאמצים, מתקבלים פרופילים שונים של מתיחות לאורך הבדים בתלות בקשיחות הקיר. בקירות גמישים יותר, ישנו ניצול טוב יותר של אורך הבד. עבור הקירות קשיחים ביותר שנבחנו, בלפחות 50% מהבדים, 50% או יותר מאורך הבד אינו מנוצל. שנית, המיקום שבו מתקבל הערך המקסימלי של המתיחות בבד מתקרב לכיוון הקיר ככל שהוא נהיה קשיח יותר, ובכל מקרה, גם עבור הקירות הגמישים ביותר שנבחנו, הערך המקסימלי נמצא תמיד בתחום שבין הקיר לבין קו בזווית של | +45° שמכונה בעבודה "מישור כשל גלובלי". עבור הקירות הגמישים ביותר שנבחנו, כוחות המתיחה המקסימליים שמתקבלים בשכבות השיריון השונות הם גדולים משמעותית מהערכים שמוצעים ע"י שיטת הטריז המעוגן (tie-back). יתכן שערכים כאלה מתקבלים מכיוון שבמודל המוצע עבור הקשיחות שבין שכבות השיריון לקרקע אין הגבלה על מאמצי ההדבקה שניתן לפתח ואין התייחסות להחלקה בין השיריון והקרקע מבחינת ההתנגדות לשליפה של השכבות.
מבחינת הקיר, הניתוח הפרמטרי מצביע על שתי מגמות עיקריות. האחת היא שלקשיחות הממשקים בין הבלוקים לגזירה יש השפעה זניחה על יציבות המערכת לעומת הקשיחות לכפיפה. ניתן לראות זאת למשל בפרופילי הכוחות המקסימליים בשיריון. מתקבלים פירוסים שונים עבור קשיחויות שונות לכפיפה אבל הפירוסים אשר מתקבלים עבור קשיחות מסויימת למומנט וקשיחויות שונות לגזירה הם כמעט זהים. המגמה השנייה שניתן להצביע עליה נוגעת לפירוסי כוחות הגזירה והמומנטים לאורך הקיר. עבור הקירות הגמישים ביותר, פירוסי המומנטים שמתקבלים מזכירים מערכת שהיא מסוימת סטטית (למשל לפי ערכי המומנט שמתאפסים בממשקים במרבית השכבות). עבור הקירות הקשיחים ביותר, פירוסי כוחות הגזירה והמומנטים מזכירים פירוסים של קיר כובד שמעוגן בקצה. ערכי כח הגזירה והמומנט בתחתית של הקירות הקשיחים ביותר הם קרובים מאוד לערכים שמתקבלים עבור קיר קונזולי, שמעוגן בקצה ותחת תנאי העמסה דומים. בנוסף, גם המגמה של הפירוסים מתאימה לכך, כאשר לפירוס כוחות הגזירה, מגמה שמזכירה פולינום ממעלה שנייה והמומנט, פולינום ממעלה שלישית.
כפי שצוין לעיל, נבחנה גם ההשפעה של חיכוך בגב הקיר על הכוחות המתקבלים במערכת. כצפוי, כוחות המתיחה בשיריון קטנו עבור כל המקרים שנבדקו. שיעור ההפחתה בערכי המתיחות המקסימליים עבור כל אחד מהבדים נע בין 6% ל- 10% בקירוב. שיעור ההפחתה הממוצע שהתקבל היה כ- 8.6%. ראוי לציין ששיעור הפחתה ממוצע זה התקבל עבור כל המקרים שנבחנו, בין אם מדובר בקיר קשיח או גמיש, עבור פירוס קשיחות שיריון – קרקע ליניארי או קבוע ועבור כל קומבינציה של קשיחויות לכפיפה וגזירה.
עבור סט המקרים העיקרי שנבחן, הקשיחות הצירית של הבדים היתה קבועה. נבחנו מספר מקרים בהם הקשיחות הצירית השתנתה. השפעה זו נבחנה על מנת להראות אם וכיצד מתכנסים הפתרונות שמתקבלים בשיטה זו לפתרונות אחרים אשר קיימים לבדים קשיחים. נבחרו קשיחויות ציריות שונות של הבדים עבור הקיר הקשיח ביותר והגמיש ביותר שנבחנו. בחינה זו העלתה שככל שהקשיחות הצירית של הבד עולה, כך פרופיל כוחות המתיחה נעשה קרוב יותר לפירוס המוצע בשיטת הטריז המעוגן. ניתן לראות מגמה זו גם כאשר הקיר גמיש והכוחות הראשוניים שמתקבלים בבדים לפי השיטה החדשה גדולים מאלה המוצעים ע"י התקן וגם כאשר הקיר קשיח מאוד והכוחות הראשוניים המתקבלים הם קטנים. בשני המקרים ישנה אותה מגמת התקרבות לפירוס המוצע ע"י התקן, מלמעלה או מלמטה.
המסקנה העיקרית והמתבקשת מהעבודה היא שהתקנים לתכנון קירות קרקע משוריינת הם שמרניים יתר על המידה בשני אופנים. ראשית, על פי רוב המקרים שנבדקו, עבור קירות בהם חזית נושאת, ערכי המתיחות המקסימליים אשר מתקבלים על פי שיטת החישוב המוצעת הם קטנים מהערכים שמתקבלים על פי שיטות החישוב אשר מצויות בתקנים. נושא זה עשוי להוביל לשינוי בסוגי החומרים בהם נעשה שימוש לבנייה של קירות ומערכות קרקע משוריינת כגון אלה וכן, במאפיינים שלהם. שנית, על פי פרופיל כוחות המתיחה לאורך שכבות השיריון, ניתן לראות שאף על פי שאורך שכבת השיריון הנדרש על פי התקנים הקיימים הוא קבוע ואחיד לעומק, חלקים גדולים משכבות אלה אינם מנוצלים (כוחות מתיחה השווים לאפס לאורך חלקים נכבדים מהשיריון).
כתוצאה מכך ובהמשך לעבודה שנעשתה במסגרת מחקר זה, מוצע להרחיב את המחקר בתחום זה למספר כיוונים נוספים. מוצע לכלול מודל אינטראקציה אשר יקח בחשבון את ההשפעה ההדדית שיש לשכבות השיריון ולתזוזות המתקבלות בהן, זו על זו, מבחינה של המאמצים המגויסים לאורכן. בהמשך לכך ועל מנת לתמוך בהטמעה של מודל אינטראקציה כפי שתואר, מומלץ להרחיב את המחקר לגבי תזוזות הקרקע המתקבלות בכל המרחב שמאחורי הקיר. בעוד שקירות קרקע משוריינת משמשים בעיקר בהקמה של כבישים ומסילות ברזל, מומלץ לבחון את ההשפעה של עומסים דינמיים המתקבלים מתנועה כזו של משאיות ורכבות. באותה מסגרת, ניתן לבחון גם את ההשפעה של עומסים דינמיים המתקבלים בזמן רעידות אדמה על מנת לטפל בכלל האספקטים הנוגעים לתכנון קירות קרקע משוריינת. כמו כן, מומלץ לשקול המשך עבודה ניסויית (בשדה) לשם תמיכה בתוצאות המחקר המרכזיות, תוך יישום טכנולוגיות מדידה אשר תאפשרנה הערכה של פירוס כוחות המתיחה בשיריון (טכנולוגיות כגון שימוש בסיבים אופטים לחישת עיבורים מבוזרת – BOTDR/A).