שימוש באגרגטים בעלי תכולת חרסית גבוהה לייצור בטון - לשלב א'
תקציר
המטרה העיקרית של המחקר הייתה יצירת תשתית לפיתוח דרכים להרחבת השימוש בחול מתועש בבטון, כתחליף לחול הטבעי, אשר תאפשר פתיחות וזמינות לאמוץ טכנולוגיות ליישום של מרבצים באיכות נמוכה, המכילים תכולה ניכרת של חרסית, תוך הקטנת הצורך בטיפול אינטנסיבי להוצאת החרסית, וכל זאת מבלי לפגוע בתכונות הבטון.
שיטת המחקר התבססה על הכנה מבוקרת במעבדה של מדגמי אגרגטים בעלי תכולות ידועות של חרסית מסוגים שונים ("חולות מהונדסים"), המייצגים את הנפוץ בארץ. חולות אלה הורכבו מחול קוורצי באיכות טובה אשר חלקים ממנו הוחלפו בחומר דק שהתקבל מעדשות במחצבות שהן המקור העיקרי לחרסית באגרגטים. חומר דק זה נשטף בדרך כלל בתהליך הייצור של האגרגטים וכאן הוא הוכנס באופן מבוקר לחול המהונדס.
החומר הדק שהתקבל מהעדשות נבדק לאפיון החרסית ותכולתה באמצעות בדיקת מתילן בלו המאפיינת את כושר הספיחה של החומר הדק, אנליזה בדיפרקציה של קרני X לקביעה כמותית של ההרכב המינרלוגי ופילוג החלקיקים על ידי דיפרקציה של קרני ליזר.
השפעת ההרכב של החול ותכולת ואופי החרסית שבו על מערכות צמנטיות נבחנה באמצעות הכנת תערובות מלט ואפיון התנהגותן במצב טרי בבדיקת עבידות רגילה ובבדיקה ריאולוגית, ובמצב קשוי על ידי קביעת התפתחות החוזק. בנוסף נבחנה ההשפעה של מוספים שונים במטרה לבחון את יעילותם להקטנת ההשפעות השליליות של החרסית.
החולות המהונדסים שנבדקו בעבודה היו בכל הטווח הרלוונטי, החל מערכים נמוכים של מתילן בלו עד לערכים גבוהים של כ- 7.0.
המסקנות העיקריות:
אפיון השפעת החרסית בחומר הדק על איכות האגרגט-
•	בדיקת המתילן בלו מאפשרת אפיון טוב של החומר הדק המכיל חרסית ונמצאו קשרי גומלין ברורים בין הערך של המתילן בלו ובין תכולת החרסית וההרכב שלה (קאולינית שאיננו סופח מים ומונטמורילוניט הסופחת מים)
•	נמצאו קשרים לינאריים בין אפיון העבידות בבדיקה הריאולוגית (ערך הכניעה) ובבדיקה התקנית בשולחן זרימה. הבדיקה הריאולוגית אמינה יותר בהיותה תלויה פחות ביד המפעיל ועל כן הוא יעילה במיוחד לאפיון השפעת הרכב החול על עבידות המערכת הצמנטית
•	ניתן לאפיין את השפעת החומר הדק על העבידות של חול במערכת צמנטית באמצעות הערך של המתילן בלו: עד לערך של מתילן בלו של כ- 3 ערך הכניעה המתקבל בבדיקה הריאולוגית (מאפיין אמין של עבידות המערכת) קצת יותר גדול מתערובת בקרה של חול ללא דקים חרסיתיים (דהיינו הפסד עבידות קטן יחסית) והחל מערך מתילן בלו של 3 יש גידול מונוטוני ומשמעותי במאמץ הכניעה (דהיינו הפסד עבידות ניכר) עם הגידול בערך של מתילן בלו
•	בהתבסס על הקשר שבין הערך של מתילן בלו וההרכב המינרלוגי ניתן להסביר את התלות שבין ערכי המתילן בלו והעבידות של מערכת צמנטית עם חולות המכילים תכולות והרכבים שונים של חרסיות: עד לערך של מתילן בלו של 3 ההשפעה היא בעיקר תוצאה של הגודל של חלקיקי החרסית ובערכים גבוהים יותר מתווספת השפעה של הרכב שמקורה בגידול בתכולת המונטמורילוניט הגורמת לפגיעה ניכרת בעבידות עקב ספיחת מים גבוהה
•	על בסיס ממצאים אלה התקבלה המסקנה שניתן להגדיר את איכות החול בכל הקשור להשפעת החומר החרסיתי אשר נמצא בדקים על העבידות באמצעות הערך של מתילן בלו, אשר אותו ניתן לקבוע בבדיקה פשוטה יחסית ומהירה באמצעות מכשור קולורימטרי
נטרול השפעת החרסית על העבידות באמצעות מוספים-
•	ניתן לנטרל את השפעת החרסית על הקטנת העבידות על ידי מוספים פוליקרבוקסילטים וליגנוסולפונטים המקטינים את תצרוכת מים (משפרי עבידות)
•	תכולת המוסף הנדרשת לנטרול השפעה זו הנה קטנה יחסית עבור חול עם ערכי מתילן בלו נמוכים, והיא הולכת וגדלה עם הגידול בערך המתילן בלו של החול. ההסבר האפשרי לכך הוא ספיחה של המוסף אל המונטמורילוניט (שנוכחותו מאופיינת על ידי הערך של מתילן בלו) ובכך ניטרולו כמוסף המשפר עבידות
•	כדי להקטין את תכולת המוסף הפוליקבוקסילטי הנדרשת לנטרול השפעת החרסית על הקטנת העבידות ניתן לשלב אותו עם מוסף מנטרל חרסית, כאשר לשילוב ביניהם יש כנראה אפקט סינרגטי
•	הערך של מתילן בלו של החול יכול לשמש כקו מנחה לאסטרטגיה של מיתון השפעת החרסית באמצעות מוספים
השפעות על החוזק-
•	הנוכחות של חרסית בדקים מובילה להקטנה בחוזק גם כאשר מנת המים נשארת קבועה והירידה הזו גדולה יותר ככל שתכולת החרסית גבוהה יותר. הירידה איננה תלויה בהרכב המינרלוגי של החרסית אלא בתכולת החרסית בחול וזאת בשונה מהשפעת החרסית על החול אשר תלויה בתכולת החרסית ובהרכבה (קאוליניט לעומת מונטמורילוניט)