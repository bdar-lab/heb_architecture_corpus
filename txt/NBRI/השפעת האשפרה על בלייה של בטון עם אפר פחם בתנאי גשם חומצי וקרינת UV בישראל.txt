השפעת האשפרה על בלייה של בטון עם אפר פחם
בתנאי גשם חומצי וקרינת UV בישראל
ד"ר רינה וסרמן פרופ' ארנון בנטור
תקציר
נחקרה ההתנהגות של בטונים עם וללא אפר פחם בתנאי חשיפה רגילים ואחרי בלייה בתמיסות בעלות חומציות אורגנית ואנאורגנית. הבטונים היו מאותו סוג חוזק והיחס האקויולנטי מים לצמנט המחושב היה קבוע שווה ל-0.6 בתערובות עם וללא אפר פחם. אפר פחם שימש כתחליף חלקי לצמנט ולצורך חישוב נלקח מקדם יעילות של 0.35. האשפרה בבטונים הייתה משני הסוגים: אשפרה תקנית במים במשך 7 ימים ואשפרה בבד גיאו-טכני רטוב עד גיל 7 ימים. הבטונים נחשפו לתנאי מעבדה עד גיל 91 ימים, ולאחר מכן למחזורים של תנאי בלייה מואצת בתמיסות חומציות (5.0 = pH), אורגנית ואנ-אורגנית, וקרינת UV. מחזורי הבלייה נבחרו על בסיס נתוני הספרות המקצועית לגבי הרכב מי גשם והיקף קרינת השמש בארץ.
א בתום מחזורי הבלייה נערכו בדיקות לאפיון השוואתי של חוזק, החדירות ותיפקוד הבטונים. מטרת הבדיקות הייתה לקבוע ולכמת את ההבדלים בתכונות הבטונים כפונקציה של:
•	הרכב הבטון (תכולת הצמנט, ללא או עם אפר פחם);
•	סוג האשפרה במשך 7 ימים הראשונים אחרי היציקה: תיקנית במים או אשפרה אלטרנטיבית בבד גיאוטכני ספוג במים;
•	תנאי הבלייה המדמים את תנאי האקלים הישראלי: לפני בלייה; בלייה בתמיסה חומצית אורגנית וקרינת UV ובלייה בתמיסה חומצית אנ-אוגרנית וקרינת UV;
התכונות שאופיינו:
•	תכונות "נפחיות", חוזק ונקבובויות כוללת
•	תוכנות של מרקם פנים, ספיגות קפילרית וחדירות אוויר
•	תיפקוד הבטונים לאחר הבלייה (חדירת כלורידים וקרבונציה מואצת) ושינויים במבנה הפנימי
הבלייה בסביבה החומצית גרמה לירידה בנקבוביות ובספיגת המים של בטונים ועלייה בחוזק שלהם. התחזקות זו של הבטונים אחרי הבלייה משני הסוגים הייתה ניכרת יותר בבטונים עם אפר פחם וזאת כנראה הודות להאצת תגובות פוצולניות בבטון. הבלייה משני הסוגים גרמה לעליית הספיגה הקפילרית והקטנת החדירות לאוויר. שיעור השינוי היחסי זה היה יותר גבוה בבטונים עם אפר פחם.
בלייה משני הסוגים גרמה לירידה דרסטית בחדירת כלורידים. בבטונים עם אפר פחם ירידה זו הייתה יותר ניכרת מאשר בבטונים ללא אפר פחם. ייתכן וההבדל במגמות קשור בשינוי אופי מוצרי ההידרציה לאחר הבלייה הגורמים לכך שהם סופחים יותר כלור.
בבטונים עם אפר פחם לפני בלייה היה מקדם הקרבונציה המואצת יותר גדול מאשר בבטונים ללא אפר פחם. בלייה משני הסוגים גרמה לירידה דרסטית במקדמי הקרבונציה המואצת של כל הבטונים. ירידה יותר ניכרת של מקדמי הקרבונציה נמצאה בבטונים עם אפר פחם לאחר הבלייה.