פיתוח מדדים כמותיים להערכת הסיכון הבטיחותי באתרי בנייה עם עגורני צריח
שלב ג׳: פיתוח סקלות סיכון, אינטגרציה, ויישום המודל
תקציר
פרויקטי הבנייה של ימינו הם עתירי ציוד, המהווה מרכיב מרכזי במערך הייצור הכולל באתר. הציוד העיקרי מזה שנים רבות, ובצורה גוברת והולכת ככל שגובר תיעוש הבנייה באתרים, הוא עגורן הצריח. העגורן חולש על מרבית האתר, אוגר בתוכו כמויות גדולות של אנרגיה, ומבצע מגוון רחב של משימות שינוע בנוכחות בני אדם. על כן הבטיחות באתרי בנייה קשורה קשר הדוק לבטיחות העבודה עם עגורני צריח.
דוח זה מסכם את שלב גי והאחרון של תוכנית מחקר תלת-שלבית. שלב אי גיבש בעזרת "ידע קולקטיבי" של מומחים רשימה של גורמי סיכון שעל-פיהם ניתן לאפיין אתר בנייה פרטיקולרי עם עגורני צריח מבחינת רמת הסיכון הבטיחותי שבו. גורמי הסיכון שאותרו ונוסחו בשלב אי שימשו בסיס להמשך השגת המטרה הכוללת של תוכנית המחקר: פיתוח שיטה כמותית-השוואתית להערכת רמת הסיכון הבטיחותי באתר בנייה נתון שבו פועלים עגורני צריח.
כמשימה המרכזית בדרך להשגת המטרה הכוללת, נקבעו בשלב בי של המחקר משקלים המבטאים את השפעתו היחסית של כל גורם סיכון, ברשימה שגובשה קודם לכן, על רמת הסיכון הכוללת באתר הבנייה. בניגוד לקו ייצור יציב במפעל תעשייתי, "קו הייצור" באתר הבנייה הוא דינמי במרחב ובזמן, יש שונות רבה בין האתרים, וגם אין בנמצא מאגר נתונים גדול ומפורט דיו
של אירועים בטיחותיים באתרי בנייה המאפשר ניתוח סטטיסטי, כמקובל בתחומים אחרים בבטיחות תעסוקתית. לכן הוחלט, כחלופה לניתוח סטטיסטי, להיעזר במומחים בעלי ניסיון רב כמקור הידע לקביעת המשקלים היחסיים, ולשם כך גובש צוות נבחר של מומחים מנוסים ומוכרים המייצגים את הרובד העליון והמצטיין של מנהלי הבטיחות ומנהלי הציוד בחברות הבנייה המובילות בארץ.
ברם לא היה די בכך כדי לקבוע את משקלי הגורמים; קביעה ישירה של משקלים יחסיים לרשימה ארוכה של גורמים אינה פשוטה לביצוע, שהרי הערכת כל אחד מהגורמים אינה יכולה להתבצע במנותק משאר הגורמים, ועל כן זו משימה מורכבת ביותר. לכן אין לצפות ממומחה, אף ברמה הגבוהה ביותר, שיוכל לעבד בראשו את כל הפרטים הקשורים בכלל הגורמים בזמן שהוא מבקש לקבוע, באופן ישיר, את משקלו של הגורם הפרטני. כדי להתגבר על מורכבות זו בקביעת המשקלים, נעשה שימוש בשיטת Analytical Hierarchy Process) AHP), שיטה מקובלת לעשיית החלטות במצב של ריבוי משתני החלטה, המאופיינת במכניזם שמפרק בעיה גדולה ומורכבת למרכיבים קטנים יותר, מבלי לאבד את זיקתם למבנה הכולל. לצורך התאמת שיטת AHP ליישום של קביעת ההשפעות היחסיות של גורמי הסיכון על רמת הסיכון הכללית במצב של ריבוי גורמים, יישום השונה מהשימושים הקלאסיים בשיטה, היא עברה מודיפיקציה ויושמה כשיטה מתוחכמת לדליית ידע.
בהמשך שלב בי פותחה מתכונת למדידה או הערכה של גודלם של גורמי הסיכון באתר בנייה פרטיקולרי כבסיס לפיתוח סקלות הממירות את גודל גורם הסיכון לרמת סיכון. המתכונת כוללת הגדרה של ערכים קיצוניים (גודל גורם שייתן רמת סיכון מקסימלית וגודל גורם שייתן רמת סיכון מינימלית) ושל צורת ההשתנות של רמת הסיכון בין שני ערכים אלה. מתכונת זו יושמה בשלב גי, הנוכחי, לצורך פיתוח סקלות סיכון לכל גורמי הסיכון. פיתוח הסקלות קשור קשר הדוק בגורמים המעצימים או ממתנים את הסיכון הבטיחותי באתר. אלה הם, בראש ובראשונה, מספר העובדים החשופים לפגיעה בסביבת עבודתו של העגורן, אך גם שני "גורמי הכפלה" התלויים באינטנסיביות העבודה של העגורן, כפי שזוהו והוגדרו בשלב המחקר הנוכחי.
המודל שפותח בשלב הנוכחי על בסיס תוצאות אלה מאפשר הערכה כמותית-השוואתית של רמת הסיכון הבטיחותי באתרי בנייה סביב עבודת העגורנים. התוצאות הבליטו את גורמי הסיכון הדומיננטיים באתר הבנייה, שעל פיהם ניתן לקבוע את חלוקת תשומת הלב והמשאבים בהתמודדות עם בעיית הבטיחות באתרי הבנייה. קבוצות הגורמים שזכו להבלטה הן הגורם האנושי ורמת ניהול הבטיחות. בכך אין אולי חדש, אך המחקר אישש קונבנציות אלה ונתן להן ביסוס כמותי. מנגד, התברר שמכלול תנאי הפרויקט (הסתרה של זירת העבודה, אורך משמרת העגורנאי, וכדי) קבל משקל נמוך יחסית. בין הגורמים עצמם מן הראוי לציין את "ניהול הבטיחות ברמת האתר" ואת "ניסיון ומיומנות העגורנאי" שזכו למשקלים הגבוהים ביותר, ומנגד את "קווי מתח" שמשקלו היה יחסית נמוך עד כדי כך שנופה בשלב בי של המחקר מרשימת גורמי הסיכון.
המתודולוגיה ששימשה לפיתוח במחקר זה יכולה להתאים לפתרון בעיות מורכבות מתחומים שונים, במצבים בהם לא מתאפשר ניתוח סטטיסטי וקיימים משתני החלטה רבים. באופן ספציפי נראה שיש מקום ליישם אותה - והיא גם מוכנה לכך בצורה מיידית - לגבי הערכת רמת הסיכון
הכוללת באתר בכלל, לאו דווקא בהתמקדות בעגורני צריח. אפשרות החלה מורחבת זו לכלל הסיכונים הבטיחותיים באתר מהווה גם היא תרומה, בנוסף לתוצרים הישירים, של המחקר הנוכחי.
הדוח הנוכחי כולל גם שני פרקים יישומיים: פרק אחד המתאר את הפיילוט שנערך לבחינת המודל "בשטח" ואת המסקנות שגובשו בעקבות הרצת ניסיון זאת, ופרק שני המשמש כמדריך לשימוש בתוכנת מחשב שפותחה במסגרת המחקר. התוכנה והמדריך לשימוש בה הם תוצרי המחקר הסופיים, אך אין בהם להקטין את חשיבות כל התובנות העיוניות שהופקו גם הם במהלך שלוש שנות המחקר, כפי שתוארו בדוחות המחקר של שני השלבים הקודמים ובדוח הנוכחי.