עמידות בעומסים אופקיים של מסגרות בטון מזוין הכוללים מילוי של ספיני קירות בני
שלב א'
תקציר
אירועים סייסמיים באיזורינו שאירעו לאורך ההיסטוריה מהווים הוכחה על החשיפה לסיכונים סייסמיים. ההתפתחות ההדרגתית של הידע והמידע בתחומי הסיסמולוגיה והגיאופיזיקה הבהירה יותר את מקורות הפעילות הסייסמית והעריכה את העוצמה הצפוייה. בנוסף לכך, ישראל חשופה מאז הקמתה לאיומים מלחמתיים שונים, לרבות איומי טרור. רעידות אדמה ואיומים מלחמתיים שונים עלולים לגרום לנזקים חמורים ואף להרס נרחב של בניינים ומבנים ותשתיות הנדסיות שונות. הדבר עלול לגרום לפגיעה באנשים רבים המאכלסים את הבניינים או הנמצאים בקרבתם, כמו גם לנזקים כלכליים משמעותיים מאוד. לאור כל אלה, מתבצעות זה שנים פעילויות שונות על מנת להיערך לאפשרות של מימוש תרחישים של השפעות קיצוניות מהסוגים המוזכרים לעיל. בין היתר הפעילויות המיועדות לאפשר היערכות נאותה לאירועים קיצוניים, מתבצעים מחקרים שונים בנדון, וביניהם מחקרים המכוונים להעמקת ההבנה והידע בכל הקשור להתנהגות חזויה של בנייני קומות מהסוגים הנפוצים בישראל, בזמן רעידת אדמה או במקרה של פגיעה מלחמתית בהם או בקרבתם. מרבית בנייני הקומות הקיימים וגם אלה הנבנים כיום בישראל הינם מבנים שלודים מבטון מזויין עם קירות בני מסוגים שונים. הדבר נכון במיוחד לגבי בנייני מגורים.
בעבר, ובמידה רבה גם כיום, נהוג לרוב להתעלם מקירות הבני ומתרומתם לתסבולת האנכית והאופקית של בנייני קומות, זאת למרות שקיימות הערכות שונות שיתכן שהיא משמעותית מאוד. יש לכך סיבות שונות, שאחת העיקריות מהן היא, חוסר ידע מבוסס בקשר למידת ההשפעה והתרומה של קירות הבני להתנהגות החזוייה של הבניינים מהסוג הנדון בהשפעת עומסים קיצוניים שונים. על כן, נדרשת פעילות מחקרית מתמשכת בנדון. המטרה העיקרית של מחקר זה, בשלביו השונים, הינה להעמיק ולבסס את הידע ואת ההבנה בקשר להתנהגות הלא אלסטית של מסגרות מבטון מזוין הממולאות בספיני קירות בני, בהטרחות קיצוניות שונות (עומסים סיסמיים, הדף, נגיפה וכו').
השלב הנוכחי של המחקר מהווה שלב ראשון של מחקר ניסויי בנדון. הוא מתמקד בחקירה ניסויית השוואתית של מספר מוגבל של פרמטרים המשפיעים על התנהגות מסגרות בטון
מזויין בעלות רמת משיכות נמוכה, בלי ועם ספיני קירות בני משולבים בהן, בעמיסה אופקית סטטית מחזורית במישורן. בנוסף לכך, נבחנת במסגרת השלב הנוכחי של המחקר, באופן ניסויי ראשוני, באמצעות העמסה על ידי עומס אנכי מונוטוני, התרומה האפשרית של ספיני קירות בני המשולבים במסגרות בטון מזויין מהסוג הנדון, על התנהגותן מקרה של אובדן סמך אנכי אחד. מטרת ניסויים ראשוניים אלה היא ללמוד על התרומה האפשרית של ספיני קירות בני לצמצום הסכנה להתפתחות תהליכי כשל בשרשרת של בנייני קומות מהסוג הנדון, במקרה של פגיעה חמורה בהם. על מנת לאפשר התמודדות עם מספר גדול של פרמטרים משפיעים בכמות ניסויים מוגבלת תוכננה מערכת ניסויים פאקטוריאלית, האמורה להימשך במשך מספר שלבים של המחקר.
כל הניסויים בשלב הנוכחי של המחקר נערכים על דגמים בקנה מידה מוקטן 1:2 של מסגרות בטון מזויין חד-תאיות, שנתוניהם הגיאומטריים והחומריים מייצגים מסגרות וספיני קירות בני עשויים מבלוקי בטון מאושפר באוטוקלב (בלוקי איטונג), הנפוצים מאוד בבנייני מגורים קיימים בישראל, בעלי מספר קומות מוגבל (3-6 קומות), אשר נבנו לפני פרסום ת"י 413 העדכני. עקב אילוצי זמן ותקציב הוגבלה מערכת הבדיקות הניסוייות הפקטוריאליות בשלב הנוכחי של המחקר ל- 11 דגמים. 9 דגמים נבדקים בהעמסה אופקית מחזורית מתחלפת בראש הדגם במישורו. ניסויים אלה כוללים בדיקת 2 דגמים של מסגרות בטון מזויין ללא קירות בני, לצורך ייחוס, ו- 7 דגמים הכוללים 4 פרמטרים מתוך 11 פרמטרים שנקבעו כצפויים להשפיעה על התנהגות מסגרות מסוג זה., הפרמטרים הנבדקים בשלב הנוכחי של המחקר, אם כי חלקם באופן חלקי בלבד, הם התמירות (יחס גובה/רוחב של המסגרת); אופן הבנייה (קירות בני הנבנים כקיר מילוי לאחר ביצוע המסגרות וקירות בני משולבים עם שינני בטון, הנבנים תוך כדי ביצוע המסגרות); פתחים בקיר הבני; ועומס לחיצה אנכי על קיר הבני (האמור לבדוק השפעה אפשרית של עומסי הכבידה של הקומות שמעל המסגרת הנבדקת, המועברים באמצעות קיר הבני). שאר הפרמטרים הם בעלי ערכים קבועים. שני דגמים נוספים, בעלי תמירות קבועה, נבדקים, כנזכר לעיל, בהעמסה אנכית מונוטונית בקצה החופשי של הדגם בסכמה סטטית זיזית, לדימוי אובדן סמך אנכי.
להלן עיקר הממצאים של הניסויים ושל הניתוח הפרמטרי של השפעות הפרמטרים שנבדקו בשלב א' הנוכחי של המחקר:
•	השפעת קיר הבני, בהשוואה למסגרות ללא קיר בני מתבטאת בהגדלה משמעותית מאוד של הקשיחות האלסטית של המערכת מסגרת-קיר בני, המלווה בהגדלה משמעותית של התסבולת בכ- 200% בממוצע ובהפחתת המשיכות בכ- 60% בממוצע.
•	השפעת התמירות - יחסי גובה/רוחב - זניחה במסגרות ללא קירות בני (כצפוי). במסגרות עם קירות בני, שלא כצפוי, ההשפעה על התסבולת קטנה (הקטנת התסבולת בכ- 6% עם הגדלת התמירות, בהתייחס לתסבולת הממוצעת). ההשפעה על המשיכות ועל האנרגיה הפלסטית משמעותית יותר – 44% ו- 36%, בהתאמה.
•	השפעת בנייה משולבת בהשוואה למילוי קיר בני על התסבולת, המשיכות והאנרגיה הפלסטית, בהתייחס לערכים הממוצעים, היא: 26%+; 2.5%- (זניחה); 23%+, בהתאמה.
•	האינטראקציה בין התמירות לשיטת הבנייה, כלומר התלות של השפעת פרמטר אחד ברמת הפרמטר האחר קטנה על התסבולת, אולם ניכרת יותר על המדדים האחרים (המשיכות והאנרגיה הפלסטית: (23%-; 18%-).
•	כצפוי, הערכים של מדדי ההתנהגות (תסבולת, משיכות, אנרגיה פלסטית) שנמדדו עבור דגמים רחבים עם פתחים, הם ערכי ביניים בין הערכים המתקבלים עבור מסגרת ללא קיר בני ובין הערכים המקבילים עבור דגמים עם קיר בני מלא (אטום).
•	השפעת דריכה אנכית של דגם רחב עם בנייה משולבת בהשוואה לדגם זהה ללא דריכה, משמעותית ביותר וחיובית על כל מדדי התגובה – 47%+ עבור תסבולת ומשיכות ו- 120%+ עבור אנרגייה פלסטית. נמצא ששיטת הדריכה אינה מייצגת בצורה נאמנה עומסי כבידה, אולם היא יכולה להוות בסיס לאמצעי שידרוג של מערכות מבניות מהסוג הנדון.
•	בדימוי אובדן סמך אנכי על ידי העמסת דגמים עם קיר בני בהעמסה אנכית מונוטונית, מתקבל שהשפעת קיר הבני (בשני אופני הבנייה המוזכרים לעיל) על התסבולת משמעותית ביותר – הגדלה בשיעור קרוב ל- 160% בממוצע, בהשוואה לתסבולת המחושבת של מסגרת ללא קיר בני.
ממצאי השלב הנוכחי של המחקר מהווים בסיס להמלצות ראשוניות עקרוניות להמשכו בשלבים העתידיים הבאים, הן בכוון המשך הניסויים הפקטוריאליים המתוכננים, והן בכווני מחקר נוספים. כמו כן, גובשו על סמך ממצאים אלה מספר המלצות יישומיות ראשוניות הקשורות לתכן ו/או הערכת עמידות סיסמית של בנייני קומות מהסוג הנדון.