הערכה משולבת של תגובת אתר וסיכוני התנזלות בזמן רעידות אדמה בעמק זבולון
תקציר
ניתוחי תגובת אתר סייסמית נעשים, בדרך כלל תוך שימוש בתוכנות מחשב כגון SHAKE אשר פועלים במרחב התדירות. כתוצאה הם אינם יכולים להתחשב בשינויים בתכונות הקרקע או בהתפתחות בלחץ במי הנקבובים של הקרקע במשך הרעידה. התפתחות לחץ מים הנה בעלת חשיבות עליונה מאחר והיא גורמת להקטנת המאמצים הנורמליים האפקטיביים בקרקע, וכתוצאה יכולה, במקרה הקיצוני, לגרום להתנזלות, ואפילו במקרים פחות קיצוניים, לגרום להפחתת התסבולת והיציבות של הקרקע ולשקיעות ותזוזות מוגדלות. בביצוע ניתוח כזה, לא מתקבל שום מידע לגבי הסכנה להתנזלות, ולכן יש צורך בניתוח נפרד כדי לאמוד את הסכנה. אם כן, מבצעים שני ניתוחים נפרדים, בלי שילוב ביניהם, כאשר, למעשה, התהליכים של העברת גלים דרך חתך הקרקע ושל התפתחות לחץ במי הנקבובים קשורים זה בזה ומשפיעים אחד על השני.
בשנים האחרונות, פותחו תוכנות לניתוח תגובת אתר סייסמית במרחב הזמן. בתוכנות אלה, תכונות הקרקע ולחץ המים מעודכנים אינקרמנטלית בזמן עם התקדמות הרעידה, וכתוצאה מתקבלת פתרון משולב. תוכנה כזו בשם D-MOD שמש לצורכי המחקר הנוכחי.
מטרת המחקר הייתה להשוות את התוצאות המתקבלות משתי הגישות לניתוח, תוך הפעלתן עבור תנאי שדה אמיתיים בעמק זבולון. תוצאות של חקירות שדה התקבלו מיועצים גיאוטכניים עבור ארבעה אתרים בהם ביצעו קידוחי נסיון במסגרת פרויקטים הנדסיים. ממצאי הקידוחים שמשו להערכת התכונות הדינמיות של שכבות הקרקע, הדרושות עבור ביצוע ניתוח תגובת אתר. שלוש תנודות של רעידות אדמה שנקלטו בחו"ל על סלע במשך אירועים סייסמיים הדומים במכניזם, במגניטודה, ובמרחק אפיצנטרי לאלה הצפויים להתרחש בארץ, נבחרו לשמש כקלט בפני הסלע בעומק משוער. לפני הפעלתן בפני הסלע התנודות הותאמו לדרישות התקן הישראלי לרעידות אדמה, ת.י.413.
הניתוחים הראו שתגובה דומה אבל לא זהה התקבלה משתי שיטות הניתוח. אף אחת מהשיטות לא הובילה, תמיד, לתגובה חזקה יותר. הבעיה העיקרית שהתגלתה בשימוש בשיטה הפועלת במרחב הזמן הנה התלות החזקה מאוד של התוצאות בבחירת מודל מתאים להתפתחות לחץ מים במשך גזירה מחזורית. המודל המשמש למטרה זו בתוכנת D-MOD מאמץ פרמטרים שהתקבלו מבדיקות מעבדה על קרקעות שונות; בביצוע החישובים יש צורך להחליט איזה מהקרקעות שנבדקו (אם בכלל) מתאים ביותר לקרקעות שבחתך, ואז לאמץ את הפרמטרים המתאימים. נמצא במחקר שאימוץ פרמטרים משני קרקעות שונות גרם להבדל עצום בלחצי מים המחושבים.
ממצא זה מדגיש את הצורך במודלים מקומיים עבור קרקעות ישראליות. מומלץ, לכן, שמחקרי המשך בנושא זה יתרכזו בחקירות מעבדתיות בהן תיבדקנה קרקעות ישראליות שונות בגזירה מחזורית לצורך פיתוח מודלים מתאימים.