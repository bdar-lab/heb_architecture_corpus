התנהגות סטטית בכפיפה של קורות מבטון עם מנת זיון נמוכה ועם סיבי פלדה
תקציר
מחקר זה עוסק בהשפעה של תוספת סיבי פלדה על ההתנהגות ובמיוחד על המשיכות של קורות מבטון בעל חוזק רגיל. הבטון בעל התפקוד המשופר (High Performance Concrete, HPC) מאופיין בחוזק גבוה אולם גם בתכונות אחרות, כגון אלה המוקנות לו על-ידי תוספת של סיבי פלדה. היישום בבניה בארץ של HPC תלוי בהיערכות של מערכת תקינה, וזאת איננה יכולה להיעשות כראוי ללא תשתית מתאימה של ידע ומחקר. עבודה זאת מהווה חלק מתשתית כזאת.
במחקר הנוכחי נערכה סדרה של ניסויי כפיפה במדגמי קורות מבטון בחוזק רגיל, אשר הכילו סיבי פלדה וכמויות משתנות של מנת זיון אורכי בטווח של 0.15% עד 0.94%. ניסויים אלה היוו ניסויי השלמה לסדרה קודמת שבה נבדקו מדגמים עם מנת זיון קונבנציונאלי עד 3.3%. חלק מהמדגמים לא הכילו סיבים ושימשו כמדגמי בקרה. מניתוח תוצאות הניסויים הנוכחיים ביחד עם תוצאות סדרת הניסויים הקודמת התקבלו המסקנות הבאות:
-	בנוכחות סיבים התקבלה הפחתה במנת המשיכות של מדגמים עם מנת זיון הקטנה מ-0.5%~.
-	בקורות עם מנות נמוכות של זיון קונבנציונאלי ועם סיבי פלדה נמדד פירוס לא אחיד של העקמומיות בתחום המומנט הקבוע, במיוחד תחת עומס התסבולת של הקורה.
-	השפעת הסיבים על התסבולת הייתה משנית להשפעתם על ההתנהגות הכוללת של הקורות ועל משיכותן. עבור מנות נמוכות של מנת הזיון הקונבנציונאלי (עד כ- 0.5%) תוספת הסיבים העלתה את התסבולת ביחס למדגמי הבקרה (ללא סיבים) בכ- 10% עד 20%. מעל מנת זיון של 0.4% קטנה השפעתם של הסיבים על התסבולת ככל שמנת הזיון הקונבנציונאלי גדלה.
-	מעניין לציין עוד שלא ניכר הבדל משמעותי בהשפעה שהייתה ל- 40 ק"ג\מ"ק סיבים לעומת 60 ק"ג\מ"ק.
מאחר שבמנות זיון נמוכות (פחות מ 0.005~0.006) יש ירידה במשיכות ביחס לקורות עם אחוזי זיון דומים ומאחר שתוצאה זאת נמצאת בניגוד להתנהגות המוכרת בבטון מזוין 'רגיל' (ללא סיבים), יש לנסח מודל לחישוב מנות המשיכות המינימליות לקורות המכילות סיבי פלדה ביחד עם זיון קונבנציונאלי. הבסיס למודל כזה מפותח במחקר מקביל שבו נבחן מודל הסתברותי אשר מסביר את התופעה של הירידה במשיכות.