שימוש ברכיבים טרומים לבנייה מוגנת (מרחבים מוגנים)
תקציר
לאחר מלחמת המפרץ הראשונה השתנתה תפיסת המיגון של האוכלוסייה האזרחית בישראל. במקום המקלט המסורתי הממוקם לרוב בחלק התחתון של הבניינים, הוחל השימוש במרחבים מוגנים דירתיים, קומתיים ומוסדיים. הוכנו תקנות פיקוד העורף בכל הקשור לתכן מרחבים מוגנים אלה, מנקודת ראות מיגונית. תקנות אלה מתייחסות למרחבים מוגנים מונוליתיים יצוקים באתר בלבד. במקביל ליישום התקנות לתכנון וביצוע מרחבים מוגנים מהסוגים השונים המפורטים לעיל, הוחל בפעילות מחקרית, עיונית וניסויית כאחד, במטרה להעמיק את הידע כבל הקשור להתנהגות מרחבים מוגנים. פעילות זו מבוצעת בחלקה במסגרת המכון הלאומי לחקר הבנייה, תוך שיתוף פעולה הדוק ומתמשך עם פיקוד העורף.
המרחבים המוגנים השונים משולבים בכל מקרה בבניינים בלתי מוגנים הנבנים בשיטות בנייה שונות והמיועדים ליעודים שונים. חלק משיטות בנייה אלה הן שיטות טרומות. צורכי משק הבנייה, הבאים לידי ביטוי גם במדיניות משרד הבינוי והשיכון, מעודדים הרחבה של השימוש בשיטות בנייה מתועשות וטרומות. לאור זאת, במהלך השנים מתחילת היישום של התקנות לתכנון וביצוע מרחבים מוגנים מהסוגים המוזכרים לעיל, התעורר הצורך בישום מרחבים מוגנים טרומים. חברות בנייה שונות פיתחו דגמים שונים של מרחבים מוגנים, בהתבסס על ידע עיוני מוגבל שהיה קיים בנדון. פיקוד העורף אף ערך מספר ניסויי פיצוץ במטרה לבחון את עמידותם המיגונית של מרחבים מוגנים טרומים מסוג מסויים, ברמת התגובה המקומית של קיר מרחב מוגן החשוף ישירות להדף. לאור תוצאות ניסויים אלה, מאשר כיום פיקוד העורף, על בסיס פרטני של כל פרויקט בנפרד ותוך מגבלות שונות הנדסיות שונות, שימוש במרחבים מוגנים טרומים, המשולבים בבנייני קומות טרומים.
המחקר הנוכחי מיועד להעמיק את הידע העיוני והניסויי בכל הקשור להתנהגות מרחבים מוגנים טרומים, פירי מרחבים מוגנים טרומים ושל בניינים המשלבים בתוכם פירי מרחבים מוגנים טרומים.
שלב א' של המחקר הנוכחי, המוצג בדו"ח שלהלן, התמקד בחקירה ניסויית של התנהגות מחברי לולאות אופייניים, המיושמים כיום בבניית מרחבים מוגנים טרומים, בהטרחות מסוגים שונים, והשוואתם להתנהגות רכיבים מונוליתיים של מרחבים מוגנים. תוצאות של ניסויים אלה, יחד עם ניסויים נוספים שיבוצעו בעתיד, במסגרת שלב ב' של המחקר הנוכחי, או במסגרת מחקרים עתידיים נוספים, ישמשו בסיס לפיתוח עתידי של כלי חישוב אנליטיים, שבעזרתם ניתן יהיה להעריך בצורה אמינה את ההתנהגות החזויה של בניינים המשלבים בתוכם פירי מרחבים מוגנים טר ומים, הן השפעת איומים מלחמתיים והן בהשפעת עומסים אופקיים אחרים, כגון עומסי רוח או עומסים סיסמיים.
במסגרת השלב הנוכחי של המחקר נבחנו בצורה ניסויית דגמים ומחברים של רכיבי מרחבים מוגנים טרומים ומונוליתיים, בהעמסות מונוטוניות, ובחלק מהדגמים אף בהעמסות מחזוריות, במישורי ובניצב למישורי הדגמים השונים, בכפיפה, בגזירה ובמתיחה צירית. שני סוגי הדגמים, הטרומים והמונוליתיים כאחד, כללו זיון עיקרי בצורת שתי רשתות זיון משוכות בקר, על-פי דרישות תקנות פקע"ר הישימות, כאשר המחברים של הרכיבים הטרומים כללו לולאות, חישוקים
וזיון אורכי ממוטות זיון מצולעים. גם מחברי הפינה של הרכיבים המונוליתיים כללו זיון מיוחד ממוטות מצולעים, כנדרש לפי תקנות פקע"ר הישימות.
תוצאות הניסויים מצביעות על כך שהדגמים המונוליתיים הינם בעלי חוזק תכן חזוי, על פי התקנים, אך צורת הכשל שלהם הינה פריכה למדי, זאת כתוצאה מהמשיכות המוגבלת של רשתות הזיון המשוכות בקר. לעומת זאת, הדגמים הטרומים שנבדקו נכשלו בעומסים נמוכים במידה ניכרת מהעומסים החזויים בהתבסס על חוזק מוטות הזיון, אך צורת הכשל, הקשורה להתכופפות של מוטות הזיון האורכיים במחברי הלולאות, הינה משיכה. תוצאות אלה מצביעות על אפשרות של שליטה פוטנציאלית בחוזק ובמשיכות של מחברי הרכיבים הטרומים של מרחבים מוגנים, ע"י שינויים והתאמות בקטרים של מוטות הזיון ובפרטיהם במחברים אלה. חקירת פרמטרים אלה מתוכננת להתבצע בשלב ב' של המחקר הנוכחי, במקביל לפיתוח כלי חישוב אנליטיים המיועדים לניתוח התגובה הדינמית הכוללת של פירי מרחבים מוגנים טרומים ושל בניינים טרומים המשלבים בתוכם פירים כאלה. בסיום כל שלבי המחקר הנוכחי ניתן יהיה להכין הנחיות תכן מתאימות לתכן מרחבים מוגנים טרומים ותכן בניינים המשלבים בתוכם מרחבים מוגנים כאלה.