הערכת הכדאיות הכלכלית של שילוב טכנולוגיות מקדמות בתכן סיסמי של מבנים חדשים באמצעות אופטימיזציה
תקציר
בישראל היקף ההשקעות בענף הבנייה עומד על 136 מיליארד שקל, נכון לשנת 2017. עלות השלד מהווה כ-30% עד 40% מעלות הבנייה. לעלות השלד השפעה ישירה על עלות המבנה ומחיר יחידות הדיור, המשרדים או שטח התעשיה באותו מבנה. במציאות בה אנו חיים, בה מחירי הדיור בישראל גבוהים, קיימת מוטיבציה גבוהה להוזלת עלויות הבניה.
למרות שישראל נמצאת באזור סיסמי, הבניה רובה ככולה קונבנציונלית. בעולם, באזורים סיסמיים חזקים, מזה מספר עשורים מפותחות ומיושמות טכנולוגיות אנטי סיסמיות מתקדמות (מרסנים) לשדרוג מבנים קיימים ולתכנון מבנים חדשים. כאשר מדובר בשדרוג סיסמי של מבנים קיימים, היתרונות ההנדסיים והכלכליים של שימוש במרסנים ברורים וידועים לכל. אולם, כאשר מדובר בתכנון מבנים חדשים, הדעה הרווחת היא שטכנולוגיות מסוג זה, בעוד שמשפרות את ביצועי המבנים החדשים, מגדילות את עלות המבנה. מאידך, מבדיקות ראשוניות שערכו כותבי הדו"ח עלה כי שימוש במרסנים בתכנון לרמת תפקוד דומה לזו של תכנון מבנה קונבנציונלי לפי התקינה, יכול להביא להוזלה משמעותית בעלות הקונסטרוקציה של המבנה דרך הקטנת אלמנטי ההקשחה לרעידות אדמה. כלומר, יתכן ותכנון באמצעות מרסנים יביא לעלות כוללת של המבנה (קונסטרוקציה + מרסנים) שהיא נמוכה יותר מאשר עלות הקונסטרוקציה בתכנון ללא מרסנים. בחינת היפותזה זו היא מטרת המחקר.
מחקר זה מציג גישה חדשנית לתכנון מבני בטון חדשים עם מרסנים ויסקוזיים באמצעות אופטימיזציה מבוססת גרדיאנטים. למחקר המוצג שני תוצרים עיקריים, הראשון ניסוח ופיתוח מתודולוגיה לפתרון בעיית האופטימיזציה והתוצר השני הוא פתרון של מספר מקרי בוחן אופייניים לישראל. פונקציית המטרה בבעיית האופטימיזציה שנוסחה היא מזעור רכיבי העלות אשר כוללים את עלות הבטון, פלדת הזיון, היסודות והמרסנים הויסקוזיים. במקביל, נלקחים בחשבון בבעיית האופטימיזציה אילוצים על מספר דרישות תקניות ושיקולים תפקודים מקובלים בתכנון מבנים לעומסים סיסמיים. בעזרת הגישה המוצגת נפתרו מקרי בוחן טיפוסיים ותוצאותיהם מוצגות ומנותחות בדו"ח זה. המטרה של מקרי הבוחן היא לזהות ולאפיין את אותם מקרים שבהם שימוש במרסנים יכול להוביל הן לשיפור התפקוד והן במקביל לצמצום עלויות של מערכת ההקשחה באופן אשר מביא גם להפחתה בעלות הכוללת, לרבות המרסנים, ביחס למבנה קונבנציונלי.
הגישה המוצגת הראתה יעילות גבוהה בפתרון בעיית האופטימיזציה, כל זאת על אף המספר הגדול של משתני תכן והשימוש באנליזה הלא לינארית בזמן אשר דורשת משאבי מחשוב רבים.
תוצאות מקרי הבוחן מצביעות על כך שבהחלט יש מקום לשילוב מרסנים במבנים חדשים בישראל,בעוד שהדעה הרווחת היא שמבנים נמוכים קשיחים ולא קיימת בהם בעיית הסטות דווקא בהם שימוש במרסנים נמצא יעיל בנוסף, כצפוי נדרש שימוש במרסנים באזורים סיסמיים (אילת וחיפה) בעוד שבתל-אביב לא נדרשו מרסנים.