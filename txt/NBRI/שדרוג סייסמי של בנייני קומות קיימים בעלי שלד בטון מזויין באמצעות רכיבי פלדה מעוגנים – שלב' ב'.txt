שידרוג סיסמי של בנייני קומות קיימים בעלי שלד בטון מזוין באמצעות רכיבי פלדה מעוגנים
שלב ב' - בדיקה ניסויית של אמצעי שידרוג מחבר עמוד-קורה
תקציר
בעקבות התפתחות הדרגתית של הידע והמידע בקשר לסיכונים סיסמיים הקיימים בישראל וגיבוש תקן ישראלי הדן בתכן עמידות מבנים ברעידות אדמה (ת"י 413), המתייחס לתכן מבנים חדשים, התגבשה בשנים האחרונות ההכרה שעמידות ברעידות אדמה החזויות כיום של חלק בלתי מבוטל של בנייני קומות הקיימים בישראל מוטלת בספק. בעיה זו אינה ייחודית לישראל בלבד. על כן, במדינות שונות וגם בישראל נערכו, ואף ממשיכים להיערך מחקרים שונים, על מנת לאפשר גיבוש כלים הנדסיים נאותים לצורך הערכת עמידות ברעידות אדמה של בניינים קיימים מסוגים שונים, ולחיזוקם ו/או שדרוגם הסיסמי במידת הצורך.
המחקר הנוכחי מהווה שלב ב' של מחקר רב שלבי ארוך טווח, שנועד לבחון אפשרויות ולבדוק פתרונות מעשיים לשדרוג סיסמי של מערכות שלד מסגרתיות מבטון מזוין, האופייניות לבנייני מגורים קיימים בישראל וגם לבניינים קיימים אחרים המשמשים ליעודים שונים.
שיטת השדרוג הסיסמי הנבדקת בשלב הנוכחי של המחקר מושתתת על רכיבי פלדה המעוגנים באמצעות ברגי עיגון ברכיבי בטון מזוין קיימים של מערכות מסגרתיות הנ"ל, לצורך יצירת מערכות מבניות מרוכבות, האמורות להבטיח התנהגות סיסמית משופרת של בניינים קיימים המשודרגים בשיטות אלה.
השלב הנוכחי של המחקר, המהווה המשך ישיר של שלב א' של מחקר זה, מתמקד בחקירה ניסויית השוואתית של התנהגות בעמיסה סטטית מחזורית במישור (in plane) של מסגרות בטון מזוין בלתי משיכות במצב משודרג, במטרה לבחון את הפוטנציאל הקיים בשיטות השדרוג הנבדקות. מסגרות בטון מזוין בלתי משיכות מהסוג שנבדק בשלב זה של המחקר הינן אופייניות לבנייני מגורים קיימים בישראל, בעלי מספר קומות מוגבל (3-6 קומות), אשר נבנו לפני פרסום ת"י 413 העדכני. העמיסה המחזורית המתחלפת, אף שהיא בקצב איטי, מיועדת לדמות את אופי ההטרחות החזויות במסגרות מסוג זה בעת רעידת אדמה.
בוצעה בדיקה ניסויית, בקנה מידה מלא, של מספר מצומצם של תצורות גיאומטריות של מחברי עמוד-קורה מישוריים, המהווים חלק ממערכות מסגרתיות מבטון מזוין האופייניות לבנייני מגורים קיימים בישראל, בעמיסה מחזורית מתחלפת, כמוזכר לעיל. נעשה מאמץ, ככל שהיה ניתן, לדמות במדגמי הבדיקה את התכונות המבניות האופייניות של מסגרות קיימות מהסוג הנדון, הן מבחינת המידות הגיאומטריות של הרכיבים, הן מבחינת טיב הבטון והן מבחינת מנות
הזיון ופרטיהם. בשלב א' של המחקר נבדקו מכל תצורה גיאומטרית הן מחבר בלתי משודרג והן מחבר משודרג בשיטת שדרוג שנבדקה באותו שלב. בשלב ב' הנוכחי של המחקר הושלמו הבדיקות של 4 מדגמים בעלי תצורת הסתעפות שהוכנו אך לא נבדקו בשלב א' של המחקר עקב סיבות לוגיסטיות שונות. בנוסף לאלה נבחנו בשלב ב' של המחקר 8 מדגמים משודרגים נוספים. בשדרוג הדמים בשלב ב' של המחקר נלקחו בחשבון הממצאים והמסקנות של שלב א' של המחקר, במטרה לשפר וליעל את השדרוג הסיסמי של מסגרות בטון מזויין הנדונות.
התצורות הגיאומטריות של מחברי המסגרות שנבדקו היו תצורות צלב ותצורות הסתעפות. תצורות הצלב מייצגות מחברים פנימיים של מסגרות מהסוג הנדון ואילו תצורות ההסתעפות מייצגות מחברי קצה של מסגרות הנ"ל. בכל תצורת מחבר נבחנו שתי תצורות גיאומטריות של כוון חתך העמוד, עמוד בעל כוון קשיח של החתך במישור המסגרת (תצורת "מקביל" - TP ,XP), ועמוד בעל כוון קשיח של החתך בניצב למישור המסגרת (תצורת "ניצב" – TO ,XO). סה"כ בוצעו בשלב ב' של המחקר בדיקות ניסוייות של 12 מדגמים, כמו בשלב א'. סה"כ מספר הדגמים שנבדקו בשני שלבי המחקר הינו 24 (8 דגמים בלתי משודרגים ו- 16 דגמים משודרגים).
ניתן לתמצת את עיקרי התוצאות והממצאים של הניסויים בשלב הנוכחי של המחקר כדלהלן:
•	תסבולת מדגמי מסגרות משודרגות בכל תצורות השדרוג, בהשוואה למדגמי מסגרות
בלתי משודרגות, הינה משופרת במידה ניכרת.
•	שיטת השדרוג המוצעת הכוללת לוחות פלדה מעוגנים לקורות, בצירוף לוחות פלדה
מעוגנים לעמודים קשיחים (שאינם בולטים מצידי הקורות), או זוויתנים העוטפים עמודים גמישים (הבולטים מצידי הקורות) מונעת כשל במחבר עמוד-קורה ומבטיחה את העתקת אזור הכשל בהעמסה סיסמית אל הקורות, אופן כשל שהוא פחות מסוכן מכשל במחבר.
•	ביצוע שדרוג סיסמי בשיטות שנבחנו במסגרת המחקר, המבטיח אי כשל של המחברים
בין עמודים לקורות של מסגרות בטון מזויין, יכול לאפשר לעמודי הבניינים להמשיך לשאת את עומסי הכבידה הפועלים עליהם במהלך רעידת אדמה ולאחריה ולהגביר בכך את שרידותם של הבניינים המשודרגים, גם כאשר הם ניזוקים ברעידת אדמה חזקה. התנאי לכך הוא שהתזוזות הבין קומתיות הנגרמות ע"י רעידת האדמה לא תהינה בשיעור הגורם להיווצרות מומנטי כפיפה משמעותיים נוספים על העמודים עקב פעולה אקסצנטרית של עומסי הכבידה הפועלים עליהם ולתופעות מסדר שני (P – Δ).
•	ניתן לתכן את השידרוג להשגת תסבולת סיסמית רצויה, בהתבסס על הליכי חישוב ותכן
קונוונציונאליים המבוססים על הערכת תסבולת חתכי הקורות והעמודים המשודרגים והבלתי משודרגים, הן בכפיפה והן בגזירה.
•	שיטות השידרוג המוצעות נועדות בראש וראשונה לשיפור תסבולת הרכיבים (עמודים
וקורות) בכפיפה. השפעתה על התסבולת בגזירה של הרכיבים המשודרגים הינה מוגבלת. יוצאים מכלל זה הינם עמודי מסגרות המשודרגים באמצעות זוויתנים בפינותיהם המחוברים ביניהם ע"י פחי חיבור המותקנים במרחקים קצובים על פאותיהם, כפי שנערך בשלב ב' של המחקר עבור תצורות עמודים גמישים (תצורות XO ו- TO). במידה שהתסבולת בגזירה איננה מספקת יש לתכן אמצעי שידרוג נוספים (כגון חיזוק דופן הקורות או העמודים). מאחר שאופן הכשל בגזירה הוא פריך, יחסית, יש לשאוף לתכן המבטיח כשל בכפיפה בעומס סיסמי, דהיינו שתסבולת הרכיבים
בכפיפה תהיה נמוכה משמעותית מתסבולתם בגזירה, ובלבד שתסבולת זו תהיה מספקת לעמידות הסיסמית הנדרשת. יש לבדוק קיום תנאים אלה בכל מקרה פרטני לגופו.
•	מתכונות השדרוג של מסגרות בטון מזויין עם עמודים קשיחים במישורי המסגרות
(תצורות XP ו- TP), כפי שנוסו בשני שלבי המחקר, מאפשרים להגיע ליעדי השדרוג. שדרוג הקורות במתכונת מצומצמת, כפי שנבדקה בשלב ב' של המחקר מחייבת בכל מקרה שיקול דעת וזהירות, לאור העובדה ששדרוג הקורות באורך מוגבל, הן בפן התחתון והן בפן העליון שלהן, עלול בתנאים מסוימים להיות בלתי מספק, למשל בגלל אי מניעת שליפת זיון תחתון של הקורות מהמחבר עמוד-קורה, או כשל חפייה/עיגון של מוטות זיון עליונים בקורות.
•	מתכונת השדרוג של מסגרות בטון מזויין עם עמודים גמישים שמקצועותיהם בולטים
ממישורי הקורות (תצורות XO ו- TO), כפי שנוסו בשלב ב' של המחקר, מאפשרים להגיע ליעדי השדרוג. ניתן ליישם בקלות מתכונת שדרוג זו בכל מקרה של מסגרות בטון מזויין הכוללים עמודים שהם רחבים יותר מהקורות. שדרוג הקורות במתכונת מצומצמת, כפי שנבדקה בשלב ב' של המחקר מחייבת גם במתכונת שדרוג זו שיקול דעת וזהירות, לאור העובדה ששדרוג הקורות באורך מוגבל, הן בפן התחתון והן בפן העליון שלהן, עלול בתנאים מסוימים להיות בלתי מספק, למשל בגלל אי מניעת שליפת זיון תחתון של הקורות מהמחבר עמוד-קורה, או כשל חפייה/עיגון של מוטות זיון עליונים בקורות.
•	בהסתמך על תוצאות הניסויים המוגבלים שנערכו בשלב ב' של המחקר נראה שאין הבדל
מהותי בין תגובת מסגרות משודרגות עם עמודים קשיחים (תצורות XP ו- TP ) בהן החיבור בין רכיבי הפלדה המשמשים לשדרוג הקורות והעמודים בתחום המחבר של המסגרת מתבצע בצורה אורתוגונאלית, בהשוואה לתצורת חיבור אלכסונית. על מנת להגיע למסקנות סופיות בנושא זה יהיה צורך בהמשך המחקר בנדון. יחד עם זאת ניתן לציין שצורת החיבור האלכסונית מצמצמת במידה מסוימת את ההינזקות של המחבר בין העמוד לקורות במסגרות בטון מזויין המשודרגות באופן הנ"ל, בהשפעת פעולת עומסים אופקיים על מסגרות אלה.
בהתבסס על ממצאי השלב הנוכחי של המחקר ניתן לקבוע שיעדי שלב ב' של המחקר, קרי השלמת הניסויים שתוכננו במקור להתבצע בשלב א' של המחקר, גיבוש מתכונת שדרוג משופרת המבטיחה אי כשל של המחברים בין העמודים לקורות במסגרות בטון מזויין משודרגות והעברת אזור הכשל אל הקורות משני צידי העמודים (מעבר לאזור המשודרג), כמו גם בחינה של אפשרויות שדרוג במתכונת מצומצמת יחסית הושגו במלואם.