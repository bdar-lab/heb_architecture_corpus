זיהוי וניתוח של גורמים שורשיים לליקויי בנייה בביצוע של פרוייקטי מגורים
פרופ'/ח יחיאל רוזנפלד מהנדס חנן בן-עוז .M.Sc
תקציר
עלויות המפונות לתיקון ליקויים בבנייה משפיעות באופן משמעותי על רווחיות חברת הבנייה. מחקרים עולמיים הראו כי העלויות המקושרות לליקויי בנייה הן בסדר גודל של 10% עד 15% מעלות הפרויקט. בענף הבנייה בישראל סביר להניח כי המצב גרוע יותר, ושני מדדים מרכזיים מעידים על-כך: הראשון, דו"ח של המרכז לאיכות ולמצוינות, שהראה כי עלות האי-איכות בענף הבנייה מהווה כ-50% מהתפוקה בענף (יש לסייג ממצא זה, הואיל והוא כולל את כלל העלויות), והשני, מספרן הרב של תביעות משפטיות המוגשות לבתי המשפט בנוגע לליקוי איכות בבנייה. בשנת 2005 הוגשו לבתי המשפט בארץ מעל 3,000 תביעות על ליקויי בנייה בדירות חדשות – גידול של 18% לעומת שנת 2004. ענף הבנייה בישראל הסובל גם בלי זה מטרדות פיננסיות, משלם מעשר גבוה לתיקון ליקויי הבנייה, אשר עולה במרבית המקרים כמה מונים על אחוז הרווח הנקי בפרויקט.
מטרת המחקר הייתה לזהות ולגלות את הגורמים השורשיים לליקויי בנייה, בפלח השוק הדומיננטי וההומוגני למדי של בנייה רוויה למגורים, המהווה כ-70% מכלל הבנייה למגורים וכ-50% מן התפוקה הכוללת של ענף הבנייה בישראל. צמצום הבזבוז הכספי לאורך זמן יעשה רק בטיפול מעמיק בשורשי הבעיה. זיהוי וסילוק הגורמים השורשיים ימנע את הישנות הליקויים בעתיד, לא כמו טיפול בליקוי עצמו בלבד אשר יגרור תועלת מקומית זוטא. הנחת המחקר הייתה כי ניתן לבודד את הגורמים השורשיים ולמיין אותם לקבוצות סיווג ראשיות מוגדרות היטב.
שיטת המחקר, בכללותה, הייתה חשיפת הגורמים השורשיים בתהליך הסקתי אשר כלל ניתוח של מאה מקרים בדידים. נבחרו שבע חברות בנייה למגורים, ונסקרו עשרה אתרי בנייה רוויה למגורים.
המתודה הראשית של המחקר הייתה ניתוח גורמים שורשיים (Root Cause Analysis), בשיטה אשר קיבלה את חסות האגודה האמריקאית לאיכות (American Society for Quality). המתודה כוללת חמישה שלבים – שלושת הראשונים מתבצעים על כל ליקוי בנפרד עד לזיהוי הגורמים השורשיים שלו, ושני האחרונים חלים על כלל הגורמים השורשיים שנמצאו. ואלה הם שלבי המתודה:
1.	איסוף מידע על הליקוי וגורמיו – בעזרת מערכת לניטור ביצועי האיכות
,(Quality Performance Tracking System)
2.	הבנת הבעיה – בעזרת תרשים זרימה (Stream Flow) אשר כלל גם את העלויות בתחנות ביניים בהן היה ניתן לגלות ולתקן את הליקוי,
3.	איתור הגורמים האפשריים וזיהוי הגורם השורשי – בעזרת סיעור מוחות חופשי ( Free
,(Wheeling Brain Storming
4.	ניתוח הגורמים השורשיים – בעזרת ניתוח סטטיסטי ויצירת היסטוגרמות ותרשימי פארטו (Pareto Diagram),
5.	ניתוח סיבה תוצאה – ניתוח הסיבות להתפלגות הסטטיסטית בעזרת תרשים סיבה תוצאה (Cause & Effect Diagram).
על אף שמטרת המחקר המוגדרת הייתה לזהות ולנתח את הגורמים השורשיים, ניתוח מקיף של כל אחד מ-100 הליקויים אפשרה מיצוי תוצרים נוספים בעלי משמעות עניינית לנושא:
1.	אפיון הליקוי (בהסתמך על מערכת QPTS) דרך כלל ההיבטים המרכיבים אותו: סיווג, עיתוי, פירוט מעורבות העובדים ופעילות מערכת האיכות, שממצאיו העיקריים הם:
•	מירב הליקויים נוצרו בשלב השלד, בניגוד לסברה המקובלת בענף הבנייה שרוב ליקויי הבנייה נוצרים בשלבי הגימור.
•	שלב הגמר הוא שיא פעילות האיכות: התגלו בו מירב הליקויים, ומירב הפעילויות המושפעות מליקויים הופיעו בשלב זה.
•	67% מהליקויים אשר התגלו בשלב המסירה פגעו במוניטין החברה.
•	פועלי השלד יצרו, כקבוצה, הכי הרבה ליקויים (37%), ונמצא כי אינם מבצעים די בקרה בתהליך.
•	המפקח מטעם היזם זיהה רק 3% מהליקויים, כישוריו ויכולותיו אינם מנוצלים דיים לטובת מערכת האיכות.
•	הדיירים זיהו 20% מהליקויים – והדבר מעיד על תלות של מערכת האיכות בדייר כבקר איכות.
•	ב- 57% מהמקרים מערכת האיכות לא תפקדה כראוי.
2.	זיהוי הגורמים השורשיים וניתוחם הראה שהם מתפלגים לפי הקבוצות הראשיות הבאות:
•	שיטות עבודה 45%
•	כוח-אדם	34%
•	ניהול	19%
•	מיכון	1%
•	חומרי-גלם	1%
נותחה גם ההתפלגות של קבוצות סיווג משניות המבארות ומפרטות את קבוצות הסיווג הראשיות.
בסיום המחקר ניתנו המלצות לפעולה; חלקן המלצות טקטיות ברמת האתר אשר נגזרו מאפיון הליקויים, והן ניתנות ליישום בידי מנהל הפרויקט בעלות נמוכה וללא שינויים ארגוניים גדולים, ואחרות הן אסטרטגיות ברמת החברה וענף הבנייה בכללותו, אשר נגזרו מניתוח הגורמים
השורשיים., הן כרוכות בעלויות כספיות גבוהות ובצעדים ארגוניים משמעותיים, אך תועלתן גם היא אסטרטגית.