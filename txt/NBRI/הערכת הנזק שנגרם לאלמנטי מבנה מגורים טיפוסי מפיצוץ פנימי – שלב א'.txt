הערכת הנזק שנגרם לאלמנטי מבנה מגורים טיפוסי מפצוץ פנימי
שלב א'
תקציר
במחקר המתואר בדו"ח זה נבחן התהליך של פיצוץ פנימי במרחב סגור ונלמדה השפעתם של הפרמטרים השונים של גיאומטרית המרחב ושל המטען על לחצי ההדף. הפיצוץ בחלל פנימי מאופיין במספר פולסים עוקבים של לחץ, והשפעת מספר הפולסים הפנימי נחקרה ביחס לתגובה של קליפה גמישה. מהאנליזה נובע שמספר הפולסים הפועלים על הדופן משפיעים משמעותית על תגובת הדופן והשפעה זו תלויה הן כמותית והן איכותית בזמן המחזור של הקליפה. נבחנה השפעת גמישות הקליפה ותגובתה הדינמית לעומס ההדף.
נבחנה השפעת הפינה בין קיר ורצפה ניצבים על לחץ ההדף במרחב סגור חלקית כתלות במרחק בין המטען לרצפה. כמו כן נערכה השוואה של גלי ההלם במרחב סגור ובמרחב פתוח חלקית (1, 2, 3 קירות בבעיה מישורית). נמצא שכאשר גודל המטען קטן יחסית לגודל החדר, הפתחים אינם משפיעים על הלחץ המירבי (השיא הראשון) אך משפיעים משמעותית על הערכים של שיאי הלחץ העוקבים וכתוצאה מכך על התנע הכולל.
נערכה אנליזה של פיצוץ פנימי במרחב תלת-מימדי סגור עם קירות קשיחים בהחלט. נבחן פילוג לחצי הדף על הקיר בזמנים שונים ונקבע מיקומו של הלחץ המרבי כתלות בגודל המטען, יחסית לגודל החדר. הוכח שכאשר המטען קטן יחסית הלחץ המרבי מתפתח בפינה לעומת המקרה של מטען גדול, כאשר הלחץ המרבי מתפתח במרכז הקיר. על סמך חוק שימור האנרגיה פותחה נוסחה אנליטית פשוטה לקביעת הלחץ המשתייר בחלל הסגור אחרי התרחשותו של פיצוץ בתוכו. נמצאה התאמה גבוהה בין הערכות נוסחה זאת לתוצאות חישוב נומריות בתוכנת אוטודיין. נבחנה ההשפעה של האינדקס האדיאבטי של תערובת מוצרי הפיצוץ והאוויר על הלחץ המשתייר עבור מטענים שונים.
בוצעה אנליזה ראשונית של פיצוץ במרחב סגור חלקית. נבחן פיזור לחץ הדף במקרה זה לעומת מקרה של מרחב סגור לחלוטין. נעשתה השוואה של תוצאות האנליזה הנומרית עם תוצאות הניסוי בחדר עם פתח עגול בתקרה. ההשוואה מראה התאמה טובה עבור שיאים ראשונים ובאזור של דעיכת לחץ משתייר. באזור ביניים הלחץ המחושב נמוך מהלחץ הנמדד. פותחה שיטה מקורבת להדמיית תהליך פתיחת חלל המכוסה על ידי מכסה בעל מסה נתונה, כתוצאה של פיצוץ פנימי. השיטה מאפשרת לקבוע את התזוזה ואת מהירות המכסה, את השתנות הלחץ הפנימי, כוח הגרר ופרמטרים אחרים של הזרימה דרך הפתח שנפתח במהלך תנועת המכסה.