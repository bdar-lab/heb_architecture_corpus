מחזור פסולת בטון לצרכי ייצור קלינקר של צמנט פורטלנד שלב ב'
תקציר
כמות פסולת הבטון המתקבלת כתוצאה מעבודות בנייה, שיפוץ והריסה של מבנים עולה כל הזמן [1]. אחת הדרכים הנפוצות כיום לטיפול בפסולת בטון היא הטמנתה בקרקע. אולם, שיטה זו נחשבת ליקרה ובעלת השפעה סביבתית שלילית ניכרת. עקב מחסור בחומרי גלם טבעיים לייצור קלינקר, שימוש בפסולת בטון כתחליף חלקי לחומרי הגלם יכול למנוע את פעולת ההטמנה של הפסולת ולהפחית את עלויות הייצור. פסולת בטון היא מקור מצוין למינרלים הדרושים לייצור צמנט פורטלנד. מחזור פסולת בטון מאפשר לצמצם צריכת משאבים טבעיים, אנרגית ייצור, פליטת פחמן דו-חמצני וכמות הפסולת. היום מחזור בטון כחומר גלם לייצור צמנט הוא אחד הנושאים החשובים במחקר של חומרים צמנטיים [1,2]. מחזור פסולת בטון כעת מוגבל ברובו לשימוש באגרגט גס ממוחזר. פרקציות דקות של פסולת בטון מורכבות מתערובת של אגרגטים שונים ועיסה צמנטית קשויה ולא מתאימה לשימוש כאגרגט ממוחזר. לפיכך, פרקציות דקות של פסולת בטון לא מוצאים שימוש חוזר. השלב הראשון של מחקר זה בדק את ההיתכנות של מחזור פרקציות דקות של פסולת בטון לצרכי ייצור קלינקר של צמנט פורטלנד חדש. תוצאות שלב זה הראו באופן חד-משמעי כי ניתן לייצר צמנט חדש מפרקציות דקות של פסולת בטון. השלב השני של מחקר זה נועד לבדוק את ההשפעה של צמנט ממוחזר על תכונות הבטון העשוי ממנו. תוצאות המחקר הוכיחו כי תכונות הבטון לא נפגעו, הן בהיבט של תכונות הבטון טרי, והן מבחינת תכונותיו המכאניות וקיימותו.