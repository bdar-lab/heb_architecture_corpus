טכנולוגיות לניהול ובקרת חומרים, כ״א וצמ״ה בפרויקט׳ בנייה
תקציר
העלייה המתמדת במחירים, אי היציבות הכלכלית, התחרותיות הגבוהה, והמודעות הגוברת לייעול, גורמות לחברות בניה רבות להתעניין במערכות לניהול ובקרה של המשאבים העיקריים בפרויקט: כספים, לוחות זמנים, כח אדם, חומרים וציוד. לבקרת תהליך ההקמה של פרויקטי בניה ותשתית השפעה ניכרת על התפוקה, על העלות ועל לוח הזמנים של הפרויקט. בקרה בזמן אמת הכרחית להתראה על חריגות, הסקת מסקנות ונקיטת צעדים ניהוליים מתקנים. תכנון וביצוע נכון של תהליך הבקרה בפרויקטים בכלל, ובפרויקטי בניה בפרט, יכול להפחית בצורה משמעותית את העיכובים הנוצרים במהלך ביצוע הפרויקט והכרחי על מנת להבטיח את הצלחתו ואת העמידה ביעדים.
מטרת הבקרה לאפשר זיהוי מוקדם ככל האפשר של סטיות בין הביצוע לתכנון ולהבטיח כי התכנון, התקציב, לוח הזמנים, והאיכות, יושגו. אם, וכאשר, אחד המרכיבים לא יושג בהתאם לתכנון, יתגלה הדבר מוקדם ככל האפשר ויאפשר לנקוט פעולה מתקנת בהתאם. ככל שהיעדים בפרויקט בניה קשים יותר להשגה, או ככל שרמת חוסר הוודאות גדולה יותר, יש לבצע יותר מדידות ולהשקיע יותר בבקרה. בענף הבניה והתשתית, להבדיל מענפי תעשייה אחרים, עדין ממעטים לבקר את תהליך הקמת הפרויקט, מצב הגורם בין השאר גם לירידה בפריון, לייקור הפרויקטים ולהארכת ִמשכם.
פרויקט בניה מייצר כמויות עצומות של נתונים, איסוף הנתונים הוא ללא ספק צוואר הבקבוק בתהליך ניהול הפרויקט ובקרתו. תהליך הבקרה מחייב איסוף מתמיד ומתמשך של נתונים המייצגים את ביצוע העבודה בפועל. איסוף הנתונים מהשטח הוא אחד המרכיבים העיקריים בביצוע הבקרה. לכמות ולטיב הנתונים הנאספים בתהליך הבקרה ישנה חשיבות מכרעת על איכות הבקרה. איסוף נתונים בצורה ידנית הוא תהליך מייגע הלוקח זמן רב ומועד לטעויות מרובות. אי לכך, איסוף נתונים בצורה אוטומטית יכול להוות פתרון טוב לבעיה. איסוף הנתונים בצורה אוטומטית יכול להתגבר על קשיים שנתקלים בהם כשאיסוף הנתונים מתבצע בצורה ידנית.
המצב הקיים – בו זרימת המידע בפרויקטים היא חד כיוונית מההנהלה לאתר ללא היזון חוזר אל הנהלה – מביא לכך שתהליך קבלת ההחלטות מתבצע על סמך מידע לא עדכני, שגוי, ולעיתים מזומנות גם לא רלוונטי. איכות ההחלטות בעקבות כך ירוד והתוצאות מתבטאות בבזבוז משאבים – דבר שהופך לנורמה מסוכנת. מדבר זה סובלים במידה רבה היזמים, ובראשם המזמינים הציבוריים. חברות קבלניות אינן יכולות לספוג, בד"כ, את הנזקים הנובעים מהבעיות הנ"ל ולכן, על מנת לשרוד, מוצאות דרכים "לגלגל את הכדור למגרשו של המזמין". דבר זה נכון למרות שקיים היצע רב של טכנולוגיות מתקדמות היכולות לסייע בבקרה ובחסכון בתשומות כח
אדם, חומרים והשימוש בציוד. בשנים האחרונות הוצגו, פתרונות לבקרה מתקדמת של פרויקטי בניה ותשתית כגון איסוף מידע ע״י "בקרים" באמצעות מחשבים נישאים, קבלת מידע על חומרים, כלי העבודה ונוכחות עובדים באתר, באמצעות תגי בר- קוד או תגי זיהוי אלקטרוניים
.(RFID)
במהלך השנים האחרונות חלה התקדמות משמעותית בפיתוח טכנולוגיות המאפשרות שילוב של אוטומציה בתהליך הבקרה. התפתחות זו מתמקדת בשני תחומים עיקריים: הראשון אוטומציה באיסוף הנתונים מהשטח והשני התקדמות בטכנולוגיה של ייצוג נתוני התכנון. ההתקדמות הטכנולוגית מציעה מגוון של אפשרויות לשילוב של ציוד, כלים, אביזרים, מיכון ועזרים מתקדמים נוספים המאפשרים להקטין את תשומות כח האדם, וניצול יעיל יותר של חומרים וציוד. לא זו בלבד, אלא גם המחירים של הטכנולוגיות החדשות יורדים בהתמדה, דבר שהופך את השימוש בהן לאטרקטיבי במיוחד.
התוצאות של המחקר הנוכחי מראות שהמצב המתואר לעיל צריך, ויכול, להשתנות בעזרת טכנולוגיות מתקדמות אשר יאפשרו לייעל את תהליך הניהול בצורה ניכרת, יאפשרו למנוע טעויות ובזבוזים ויאפשרו נגישות קלה לנתונים ולמידע לכל הגורמים המשתתפים בפרויקט, מהיזם ועד לקבלני המשנה, ויאפשרו הפחתה בכמות העבודה הכרוכה בניהול ובשיפור האיכות. היתרונות הרבים של ניהול נכון ויעיל יאפשרו שיפור מתמיד שיביא בתחילה להקטנת עלויות הקבלן (עקב הקטנת הבזבוז ושאר העלויות הישירות והעקיפות הנגרמות עקב ניהול לא יעיל), דבר שיאפשר לקבלן להוריד את העלויות לצרכניו (מזמינים, דיירים, וכוי) ובכך להגדיל את התחרותיות שלו בתנאי השוק הקשים. אשר על כן, צפוי כי תוצאות מחקר זה ישפיעו, בסופו של דבר, על כל המעורבים בענף הבניה.
מחקר זה שמטרתו לאתר טכנולוגיות מתקדמות לניהול, מעקב ובקרת חומרים, כ"א וציוד מתוך מטרה להקטין את תשומות השימוש בהם למינימום מראה את קשת האפשרויות ואת זמינותם. הקטנת התשומות תושג בכך שהשימוש בטכנולוגיות האמורות יאפשר ניהול, מעקב ובקרה צמודים של משאבי הפרויקט העיקריים.
המחקר כולל סקר ספרות נרחב לאיתור טכנולוגיות חדישות ומתקדמות אשר להן פוטנציאל רב באיסוף נתונים ובאוטומציה בבקרה ניהולית של פרויקטי בניה ותשתית ושבעזרתן ניתן לאסוף נתוני ניהול ובקרה הקשורים בתפקוד השוטף של התשומות העיקריות בפרויקט (כ"א, חומרים, וציוד). הטכנולוגיות והכלים הרלוונטיים הם: בר-קוד, LIDAR ,GPS ,RFID, מחשבי כף יד, ומערכות שקילה אוטומטיות. טכנולוגיות אלה נפוצות ולהן שימושים רבים בתחומי חיינו השונים, בחלקם יום יומיים. למרות השימושים היומיומיים בטכנולוגיות אלה עולה כי רק לאחרונה הוחל בשימוש בהם בפרויקטי בניה ותשתית ועדין נדיר השימוש בטכנולוגיות אלה לצורכי איסוף נתונים ובקרה ניהולית. טכנולוגיות אלו מאפשרות לא רק חסכון רב במשך איסוף הנתונים אלא גם דיוק ואובייקטיביות מירביים.