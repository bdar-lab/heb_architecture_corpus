אנאליזה וחישוב של התפקוד התרמי והאנרגטי של גשרים תרמיים ופתרונותיהם בבנייה עם שלד
מבטון
תקציר
גשר תרמי הוא איזור במעטפת יחידת התכנון שבו מתקיים אחד או יותר מהמצבים הבאים:
•	שינוי מקומי במבנה החתך של אלמנט מעטפת ו/או בחומרי הבנייה (למשל: עמוד בקיר בלוקים, צלעות בתקרה),
•	שינוי במבנה הגיאומטרי (למשל: פינת קירות, בליטה או גומחה בקיר),
•	מפגש בין אלמנטים מסוגים שונים (למשל: קיר חוץ עם תקרת ביניים, קיר חוץ עם קיר פנים, קיר חוץ עם תקרת גג או רצפה תחתונה, וכד').
באיזור הגשר התרמי מעבר החום אינו חד-ממדי, וכתלות באופי הגשר הוא יהיה דו-ממדי (למשל לאורך החלק העיקרי של מפגש קיר חוץ עם תקרה) או תלת ממדי (למשל בפינת המפגש של שני קירות חוץ פינתיים עם תקרה). מחקרים מראים כי בכל תנאי האקלים ההשפעה של גשרים תרמיים שלא קבלו פיתרון הולם היא ניכרת, הן על טמפרטורת המשטחים והן על אובדן האנרגיה.
התקן הישראלי לבידוד תרמי, ת"י 1045, מציב דרישה להתנגדות תרמית מינימלית של 0.6 מ"ר קלווין לוואט בגשרים התרמיים, אך לא קובע כיצד ניתן להשיגה או לחשבה. כמו כן, התקנים הישראליים לאנרגיה בבניינים (ת"י 5280) ולדירוג אנרגטי של בניינים (ת"י 5282) מאפשרים גישה חישובית לבחינת תפקודו האנרגטי של הבניין, אך אינם כוללים הבהרה כיצד לחשב את תרומת הגשרים התרמיים לאובדן האנרגיה. כתוצאה מהמצב הקיים, אופן הטיפול בגשרים התרמיים כולל תרחישים שונים, החל מעבירה על דרישות התקן (ולמעשה עבירה על החוק) והעדר מוחלט של טיפול בגשרים התרמיים, ועד החמרה ניכרת וייקור הביצוע מחשש שפיתרון פחות מזה לא יענה על הדרישות.
פיתרון אפשרי ומומלץ הוא אימוץ התקן הבינלאומי התפקודי (10211 ISO), הכולל הבהרות לאופן החישוב הדו ותלת ממדי של גשרים תרמיים ולאופן הבדיקה של התאמת תוכנות מחשב למטרות החישוב. אולם הנטל שפעילות מחייבת מסוג זה תטיל על עבודת המתכנן עלול להיות בלתי ישים.
קיומו של תקן בינלאומי מרשמי בנושא זה (14683 ISO), הכולל הן פירוט של מבנה גשרים אופייניים ופתרונותיהם והן מקדמים לחישוב השפעתם על אובדן האנרגיה, אינו מסייע לפתרון הבעיה משום שהוא מתייחס לטכנולוגיות בנייה וחומרים שונים מאלה המקובלים בארץ, והוכן עבור תנאי אקלים שונים במובהק מאלה של ישראל ולכן מבוסס על ערכי בידוד גבוהים במיוחד. אימוץ תקן זה יגרום להחמרה ניכרת ובלתי מוצדקת בתכנון הגשרים התרמיים.
מצב זה הציף את הצורך בהכנת תשתית לתקינה מפורטת בנושא בישראל, אשר תיתן בידי המתכננים כלים פשוטים להערכת התפקוד התרמי והאנרגטי של הגשרים התרמיים והפתרונות המוצעים להם, כך שיוכלו בקלות רבה הן להבטיח את דרישות התקינה המחייבת (ת"י 1045) והן לשלב את תרומת הפיתרון בתחשיב האנרגטי (לפי ת"י 5280, ות"י 5282). תשתית זו תהיה מבוססת על התקינה הבינלאומית הנ"ל אך מותאמת לשיטות הבנייה ולתנאי האקלים המקומיים.
המחקר הנוכחי נועד להכין את התשתית הנ"ל. להלן הפעולות שבוצעו בשלביו השונים והממצאים העיקריים:
•	נקבעו הטמפרטורות הגבוליות (מינימליות) שיש לשמור בפני השטח הפנימיים בגשרים התרמיים לפי שני קריטריונים: 1) מניעת עיבוי, θd, ו- 2) קיום דרישת התקן הישראלי ת"י 1045 ל- r ≥ 0.6 m2K/W בגשר התרמי, (0.6=θsi(rb. ערכים אלה נקבעו על פי תנאי אקלים שנותחו מבסיסי נתונים אקלימיים שמספק השירות המטאורולוגי. המחקר התייחס למצב המתקבל בחדר שינה המאכלס 2 בני אדם ב- 6 צירופים של נתוני אקלים. הסתבר שהקריטריון השני חמור מהראשון עבור כל תנאי האקלים. על בסיס ניתוח זה והממצאים בשלבים האחרים של המחקר הוכנה הצעה עבור אופן הטיפול בגשרים תרמיים בתקן הישראלי לבידוד תרמי, ת"י 1045.
•	אותרו טיפוסי הגשרים התרמיים הקיימים בגיאומטריות בנייה שונות, וההתנהגות התרמית אנרגטית של כל המכלול (כולל מגוון של פתרונות ברמות בידוד משתנות) חושבה ונותחה עבור ששת תנאי האקלים באמצעות התוכנה THERM (חישוב תרמי דו-ממדי). מיקום הגשרים מתואר באיור:
•	נבחנה ההשפעה של מכלול הגשרים ופתרונותיהם על הגדלת אובדן האנרגיה לעומת הערכים המתקבלים מחישוב חד-ממדי. הסתבר שבמרבית המקרים אובדן האנרגיה, המחושב על פי החישוב הדו-ממדי, גדול בעשרות אחוזים מזה המחושב באופן חד-ממדי על פי החתכים האופייניים בלבד. רק במספר מקרים, עם בידוד תרמי חיצוני רצוף לחלוטין, החישוב החד-ממדי לפי החתך האופייני נותן תוצאות כמעט זהות לאלה של החישוב הדו-ממדי. התקינה הישראלית המבוססת על חישובים אנרגטיים חד-ממדיים בלבד אינה מאפשרת לפיכך השוואה נכונה בין חלופות. הוכח הצורך לשבץ בתקינה הישראלית את התרומה של הגשרים התרמיים לאובדן האנרגיה, וזאת באמצעות ערכי ההעברות התרמית הליניארית השקילה, ψ, שאופן חישובם מפורט בתקן הבינלאומי 10211 ISO. על בסיס ממצאי המחקר הוכנה הצעה לאופן
השיבוץ של ערכי ψ בתקני האנרגיה הישראליים, ת"י 5280 ות"י 5282, בגישה החישובית. ההצעה תואמת לרוח התקינה הבינלאומית, כאשר הטבלאות דומות לאלה שבתקן הבינלאומי 14683 ISO, אך מותאמות לתנאי הארץ ולשיטות הבנייה ורמות הבידוד הנהוגות בישראל.
•	מניתוח מהלכי הטמפרטורה בפני המשטחים הפנימיים של מכלול הגשרים התרמיים ופתרונותיהם בששת תנאי האקלים הוסקו מסקנות לגבי התפקוד התרמי והאפשרות לקיים את הדרישות לפי אמות המידה של הטמפרטורות הגבוליות. הסתבר שבחלק ניכר של הגשרים התרמיים ניתן לקיים את שתי אמות המידה באמצעות פתרונות ישימים טכנולוגית, שאינם מחייבים רמות בידוד מוגדלות בקירות ובתקרות לעומת הנדרש בחתך האופייני. התנאי לפיתרון מלא של הגשר התרמי במקרים אלה הוא הקפדה ככל האפשר על רציפות הבידוד הנוסף עם הבידוד העיקרי, אם כי אובחנו מצבים לא מועטים בהם אי רציפות כזו אינה פוגמת בפיתרון המלא. הגשרים הפתורים כהלכה מפורטים בגוף הדו"ח, וכן ישובצו כאופציה מרשמית בהצעה שהוכנה עבור שילוב משופר של נושא הגשרים התרמיים בתקן הישראלי ת"י 1045.
•	יחד עם זאת יש להדגיש שבטכנולוגיות הבנייה המקובלות בישראל אובחנו מספר נקודות תורפה מיוחדות אותן לא ניתן לפתור בקלות, ולכן הן מחייבות תשומת לב מיוחדת. כמו כן אובחנו גשרים תרמיים שלא ניתן לפתור כלל בטכנולוגיות הביצוע המקובלות בישראל ויש צורך לפתח עבורם פיתרון טכנולוגי בר-ביצוע. נקודות התורפה פורטו בגוף הדו"ח ורוכזו בפרק הסיכום.
כהמשך למחקר זה מוצע לבצע מעקב אחרי הבנייה בפועל, הן בשלב התכן והן בשלב הביצוע של בנייני מגורים חדשים, על מנת לבחון את מידת היישום של בידוד תרמי באופן כללי ופתרונות לגשרים התרמיים באופן ספציפי. מומלץ כעבור מספר שנים לבחון, באותם בניינים, את ההשפעה על התפקוד התרמי-אנרגטי בפועל של הדירות.