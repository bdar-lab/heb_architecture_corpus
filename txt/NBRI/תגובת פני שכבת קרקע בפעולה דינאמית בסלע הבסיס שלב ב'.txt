תגובת פני שכבת קרקע בפעולה דינאמית בסלע הבסיס - שלב ב'
תקציר
דו"ח מחקר זה מהווה שלב במחקר רב שנתי העוסק בהתנהגות מערכת סלע-קרקע רכה בפעולת פיצוץ בסלע הבסיס. המחקר הנוכחי נועד לפיתוח כלי חישוב ממוחשבים לטיפול בבעיה של פיצוץ בסלע שעליו מונחת שכבת קרקע רכה שבתוכה ממוקמת מנהרה מדופנת וללימוד תגובת פני הקרקע ותגובת המנהרה לגלי הלם הנוצרים על ידי הפיצוץ.
בשלב מחקר זה פותחו אלגוריתם ותוכנת מחשב המבוססים על שיטת ההפרשים הוואריאציוניים להדמיית התפשטות גלי הלם בתווך דחיס פלסטית בהתחשבות בהרס נפחי ודביאטורי ובצבירת הנזק עקב עבודת גזירה. פותחו אלגוריתמים הן להדמיית מעבר גלים מסלע הבסיס לקרקע הרכה והן להדמיית אינטראקציה בין דיפון המנהרה ובין קרקע דחיסה פלסטית.
לחץ הפיצוץ מתקבל ממודל לדטונציה מיידית. משוואת המצב של תווך הסלע ושל שכבת הקרקע שמעליה מתוארת על ידי קו עמיסה אקטיבית מסוג "Shock (Hugoniot) EOS " עם פריקה ליניארית בזווית משתנה בהתאם למשיק לקו העמיסה האקטיבית. תנאי הכניעה במרחב הדביאטורי עבור סלע הוא שילוב של תנאי לונדבורג (Lundborg) ותנאי קולון-מור (-Coloumb Mohr) עם מנת נזק שנקבעת מתוך חישוב על סמך עיבור פלסטי אפקטיבי ועיבור פלסטי לסדיקה. תנאי הכניעה במרחב הדביאטורי עבור קרקע רכה מבוססת על תנאי לונדבורג. מניחים שחומר הקרקע אינו מתנגד למתיחה נפחית.
נחקרה השפעה של מיקום המטען בתווך הסלע על תנועת פני הקרקע ועל לחצי המגע המרביים בין הקרקע לדיפון המנהרה, וכן המהירויות והמאמצים הטבעתיים של המנהרה.
נלמדה ההשפעה של נוכחות המנהרה על תגובת פני הקרקע עבור מקרים שונים של המיקום היחסי של המטען והמנהרה.
הושוו פיצוצים בתווך שכבתי (סלע + קרקע) ובתווך הקרקע והשפעתם על תגובת המנהרה. התברר שלחצי המגע במקרה של פיצוץ בתווך הקרקע גדולים בערך פי 2 מהלחצים המתאימים למקרה של פיצוץ בתווך השכבתי.
נבחנה השפעת נוכחות המנהרה על גלי הלם בשכבת הקרקע הרכה.