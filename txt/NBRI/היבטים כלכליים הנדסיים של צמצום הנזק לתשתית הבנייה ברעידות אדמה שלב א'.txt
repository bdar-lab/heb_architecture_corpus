היבטים כלכליים-הנדסיים של צמצום הנזק לתשתית הבנויה ברעידות אדמה שלב א'
תקציר
התשתית הבנויה של מדינת ישראל צפויה להיחשף לאירועי רעידות אדמה בעוצמות שונות. חלק מתשתית זאת נבנה לפני שנים רבות, בתקופות שבהן לא הייתה קיימת עדיין מודעות לסיכונים סיסמיים, ועל כן עלולה להינזק קשה ואף להיהרס ברעידת אדמה חזקה. גם תשתיות בנויות חדשות המתוכנות ונבנות כיום על פי דרישות התקנים הישימים העדכניים עלולות להינזק קשה ואף להיהרס בתנאים מסוימים בעת אירועי רעידות אדמה חזקות. אם תתרחש רעידת אדמה חמורה יותר מזו החזויה על פי התקן הנ"ל, מבנים מסוימים, אף אם הם תוכנו ונבנו על פי דרישות התקן הנדון, עלולים גם להתמוטט כליל ולגרום לנפגעים רבים. במסגרת מחקר זה מוצגת מתודולוגיה כלכלית-הנדסית שנועדה לאפשר למתכננים ולמקבלי החלטות לקבל החלטות מושכלות בכל הקשור לרמת התכן הסיסמי הרצויה/האופטימאלית עבור כל מבנה הנדסי, חדש וקיים גם יחד, בהתחשב בייעודו ובעלות-תועלת החזויה של צמצום הנזקים הישירים והעקיפים שעלולים להיגרם לו ולסביבתו כתוצאה מחשיפתו לרעידות אדמה בעוצמות שונות, בעלות הסתברויות שונות להתרחשותן. הדבר יוכל לתרום לא רק לצמצום של היקף הנזקים החזויים בעת רעידת אדמה חזקה, אלא גם לתרום לצמצום של מספר הנפגעים ולשיפור יכולת החברה לחזור לתפקוד "רגיל" מהר ככל הניתן לאחר התרחשות רעידת אדמה חזקה. החלק הראשון של המחקר מתמקד בפיתוח עקרונות המתודולוגיה המוצעת והתאמתה עבור בנייני מגורים, והשלב הנוכחי של המחקר מתמקד בבנייה החדשה למגורים. המחקר מתחשב בהסתברויות סטטיסטיות שונות של התרחשות רעידות אדמה בעוצמות שונות, ושוקל את עלות הנזקים הישירים והעקיפים לבניינים אלה ולסביבתם כתוצאה מהינזקות התשתית הבנויה של המדינה בעת רעידת אדמה חזקה.
להדגמת המתודולוגיה נבחר מבנה מגורים חדש בעל 10 קומות, הכולל ממ"דים, שעליו בוצעו הניתוחים להדגמת היישום. נבחנו מתארים שונים של מבנה מבחינת מיקום המרחבים המוגנים בתכנית הקומה הטיפוסית ונבחנו רמות זיון שונות בכל מתאר. לגבי כל חלופה נבחנו הנזקים הצפויים ברמות רעידת אדמה שונות, ואלה כומתו למשמעות הכלכלית של הנזק. לשם כך היה צורך לפרק לגורמים את פרטי הנזק ולהעריך את העלויות הכרוכות בתיקונם כמו גם לקחת בחשבון היבטים אחרים של הנזק כמו תמיכה זמנית של מבנים, דיור חלופי לתקופת הביניים וכיו"ב. נמצא כי במתארי תכנית מבנה שונים ניתן לקבל הבדלים כלכליים משמעותיים, אשר נובעים מהסכמה הסטטית השונה, מהחיסכון הבסיסי ברכיבי ההקשחה כתוצאה ממיקום יעיל יותר של הרכיבים. נמצא כי במקומות בהם הסיכון הסיסמי נמוך, התועלת הכלכלית קטנה ואולי אינה קיימת כלל ואילו במקומות שבהם סיכון סיסמי גדול, יש תועלת ברורה בבחירת סכמה מתאימה.