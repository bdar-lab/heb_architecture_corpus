שדרוג מיטבי של מבנים לעמיסה סייסמית לרמת תפקיד רצויה באמצעות בקרה פסיבית
פרופ/ח רוברט לוי, דרי אורן לבן
דו"ח מחקר זה הוכן עבור משרד הבינוי והשיכון ומבוסס על הצעה כוללת שהוגשה ע"י החוקרים למשרד הבינוי והשיכון דרך המכון הלאומי לחקר הבניה בטכניון. עם אישור ההצעה התקיימה פגישה בתאריך 2.3.05 בין החוקרים לועדת היגוי מטעם משרד הבינוי בה סוכם על היקף העבודה, שלביה ולוח הזמנים לביצועה. במעמד הפגישה אושר מסמך מחייב הנקרא "לוח זמנים" המתאר שבעה שלבים למחקר והם:
1.	סקר ספרות וניסוח מתמטי של הבעיה
2.	פיתוח אלגוריתם לחישוב גרדיאנט האילוץ והתאמת שיטת אופטימיזציה
3.	כתיבת תוכנית (מחשב) לפתרון הבעיה
4.	ניסוח מתודולוגיה המבוססת על אנליזה ותכן חוזר לתכן הבקרה במבנה
5.	כתיבת תוכנית (מחשב) ליישום המתודולוגיה
6.	פתרון מסגרת גזירה במתודולוגיה והשוואת תוצאות עם הגישה המדויקת (סעיף 3)
7.	דו"ח מסכם
מן הראוי לציין כי מחקר מסוג זה העוסק בתכן מיטבי לרמת ביצועים רצויה הוא הראשון מסוגו בעולם. המחקר אמנם מוגבל לעסוק בפתרון של מסגרת גזירה אך ברור כי נפרצו הקשיים לשדרוג מתקדם בעזרת מרסנים ויסקוזיים וזאת ע"י גישת האנליזה ותכן חוזר. עם פיתוח הגישה והוכחת היתכנותה על מסגרות גזירה מתבקש השלב הבא של מחקרי המשך ליישמה לבניינים טיפוסיים קיימים ואף גשרים.
הדו"ח כולל שבעה פרקים ושמונה נספחים. נספח א' מציג תוכנית מחשב לחישוב בשיטת האופטימיזציה הפורמלית (שלב 3 של "לוח הזמנים") ונספחים ב' עד ז' מציגים סברוטינות השייכות לתוכנית הראשית שבנספח א'. נספח ח' מציג תוכנית מחשב לחישוב בשיטת אנליזה ותכן חוזר (שלב 5 של "לוח הזמנים").
פרק 1 מהווה סקר ספרות (חלק משלב 1 של "לוח הזמנים") של הגישות הקיימות לשדרוג בעזרת מרסנים ויסקוזיים ונראה כי טרם הוצעה מתודולוגיה לתכן מיטבי של בקרה ויסקוזית במבני מסגרת גזירה לא סדירים, תוך התחשבות באוסף של רעידות אדמה ריאליסטיות, למדד ביצועים בעל ערך רצוי.
פרק 2 מציג ניסוח מתמטי של בעיית האופטימיזציה (חלק משלים לשלב 1 של "לוח הזמנים"). בעיית זו מנוסחת כך שדרוש למצוא את מקדמי הריסון של מרסנים ויסקוזיים שיותקנו במבנה מסגרת גזירה במיקומים פוטנציאליים נתונים מראש. פונקצית המטרה בבעיה זו, אותה נדרש להביא למינימום, היא סך הריסון הכולל המורכב במבנה. כמו כן, ניתן אילוץ הדורש ממדד הביצועים, המבוסס כאן על האנרגיה ההיסטרטית הנאגרת בקומות השונות של המבנה ומחושב על סמך משוואות התנועה, להיות קטן מערך רצוי. גודל המרסנים מאולץ להיות חיובי ומוגבל בערך עליון.
פרק 3 מציג פיתוח אלגוריתם לחישוב גרדיאנט האילוץ והתאמת שיטת אופטימיזציה (שלב 2 של "לוח הזמנים"). פתרון הבעיה מתבצע בגישה פורמלית העושה שימוש בכלים מתמטיים של חשבון וריאציוני ושיטות אופטימיזציה. גישה זו, למרות שמובאות בנספח תוכניות מחשב ליישומה, אינה מתאימה לשימוש במשרדי תכנון בשל היותה "קופסה שחורה" עבור המהנדס המתכנן, אולם, התוצאות המתקבלות מפתרון בעיות נבחרות בגישה זו מהוות את הבסיס לפיתוחו של אלגוריתם לפתרון הבעיה באמצעות אנליזה ותכן חוזר.
פרק 4 מציג 2 דוגמאות כפתרון מסגרות גזירה בשיטה המדויקת: אופטימיזציה פורמלית עם גרדיאנטים (חלק משלב 6 של "לוח הזמנים").הדוגמא הראשונה היא מסגרת גזירה בת 2 קומות המהווה בסיס ל – 8 מקרים של אי סדירות. עבור רעידה אחת מחושבים מרסנים לכל שמונת המקרים. דוגמא שנייה היא מסגרת גזירה בעלת 10 קומות. המועמסת באוסף של 20 רעידות. כאן מחושבים המרסנים עבור 2 מקרים.
פרק 5 מציג ניסוח מתודולוגיה המבוססת על אנליזה ותכן חוזר (שלב 4 של "לוח הזמנים"). מתודולוגיה זו מאפשרת את חישוב הריסון המיטבי במבנה תוך שימוש בכלים של אנליזה לא ליניארית בזמן, בלבד. מעבר לתוכניות המחשב המובאות בנספח, המתאימות לאנליזה של מבני גזירה כניעים בלבד, קיימות בשוק מספר תוכנות מסחריות לביצוע אנליזה זו עבור מבנים כלליים ומכאן שיישום גישה זו במשרדי תכנון אפשרי ומתבקש.
פרק 6 מציג את אותן 2 דוגמאות של פרק 4 כפתרון מסגרות גזירה במתודולוגיה המבוססת על אנליזה ותכן חוזר (חלק משלים בשלב 6 של "לוח הזמנים"). התוצאות למעשה זהות.
פרקים 7, 8, ו – 9 מציגים תרומות המחקר, מסקנות ומראי מקום בהתאמה.