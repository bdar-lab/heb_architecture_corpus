שדרוג סיסמי של מבני קירות באמצעות מרסנים ויסקוזיים בקומות בודדות
תקציר
שדרוג סיסמי של מבנים בישראל ובכללם גם מבנים בהם מרחבים מוגנים הוא כורח המציאות. מבנים בהם מרחבים מוגנים בדרך כלל עמידים יותר ברעידות אדמה מאלו המוקשחים על ידי מסגרות. אולם, מרחבים מוגנים אינם מהווים ערובה לעמידות סיסמית. לפיכך, גם מבנים רבים מסוג זה, אפשר ויידרשו בשדרוג סיסמי.
אחת הגישות היעילות לשדרוג סיסמי עושה שימוש במרסנים ויסקוזיים. למרסנים אלו מספר יתרונות ברורים בהקשר של שדרוג סיסמי של מבנים. יתרונם הבולט נובע מן העובדה שהכוחות שמרסנים אלו מייצרים אינם באותה הפאזה של הכוחות הפנימיים במבנה עקב הזזות. לכן, שדרוג באמצעים אלו צפוי לבטל את הצורך בחיזוק עמודים ויסודות. בנוסף, שדרוג מסוג זה צפוי להקטין את התאוצות האבסולוטיות במבנה.
תכן מרסנים ויסקוזיים במבני מסגרות נחקר בהזדמנויות רבות. לאחרונה נחקרה גם השפעתם של מרסנים ויסקוזיים על מבני קירות ואף הוצעו כלים פשוטים לתכן ראשוני. נמצא כי מרסנים אלו יעילים בהפחתת התגובות החשובות. אולם, כל זאת היה בהנחה של ריסון נוסף אחיד לגובה המבנה. כיוון שעלות המרסנים תלויה בראש ובראשונה במספר המרסנים במבנה, כלים לתכן מיטבי למספר מרסנים מינימלי יש בכוחם להביא להורדה משמעותית נוספת בעלויות השדרוג בהשוואה לשדרוג באמצעות ריסון נוסף הפרוש בצורה אחידה לגבה המבנה.
לפיכך, מטרתו של המחקר הנוכחי היא לשפר את התובנה לגבי התנהגותו הסיסמית של מבנה קירות המרוסן באמצעות מרסנים ויסקוזיים בקומות בודדות ולבחון את השפעתם של הפרמטרים השולטים על טיב ההתנהגות. מטרה נוספת היא לספק למהנדס המתכנן כלים פשוטים לחיזוי מקורב של התנהגות המבנה המרוסן כמו גם כלים פשוטים לתכן ראשוני למינימום מספר המרסנים (עלות) הדרוש, מיקומם לגובה המבנה ומקדם הריסון שלהם בכדי לקבל תגובה רצויה. תוצריה של שיטה זו, המובאים גם הם בדו"ח זה, הם טבלאות וגרפים בהם יכול המהנדס המתכנן להיעזר בכדי לבצע חישוב מקורב פשוט ומהיר מבלי להיכנס לחישובי גישת האנליזה שאומצה. יש לציין כי כלים אלו כוחם יפה לצרכי תכן ראשוני בלבד. בשלב התכן המפורט וכן לצורך וריפיקציה של התכן יש לבצע אנליזה מתקדמת יותר.