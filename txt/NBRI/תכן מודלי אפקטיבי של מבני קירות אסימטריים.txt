תכן מודלי אפקטיבי של מבני קירות אסימטריים
תקציר
מאז תחילת שנות ה-90 של המאה הקודמת, עת יצאו הנחיות פיקוד העורף לבניית מרחבים מוגנים, הקשחת מבני מגורים לרעידות אדמה בישראל נעשית באמצעות קירות הקשחה מבטון מזוין. בשעה שמערכת הקשחה מסוג זה היא מערכת יעילה לנשיאת העומס הסיסמי, התכן של קירות אלו לעמידות בפני רעידות אדמה נעשה בגישה של תכן מבוסס כוחות (Force-Based-Design). למרות פשטות התכן בגישה זו, קיימת ביקורת חריפה לגבי התאמתה של הגישה. זאת כיוון שאין היא מביאה בהכרח לתכן העומד ברעידות אדמה ברמה הרצויה ולעיתים אף רחוק מכך. כלומר, גישה זו עלולה להביא לתכן פחות טוב מבחינת עמידותו הסיסמית, מבחינת עלות המבנה, ולעתים אף משתי הבחינות יחדיו. זה נכון במיוחד במבנים בעלי אי סדירות (למשל, מבנים אסימטריים).
הוצעה בספרות גישה מתקדמת לתכן מבוסס הזזות ( - Direct Displacement Based Design DDBD) על ידי 2007 ,.Priestley et al. גישה זו נכונה יותר, ויכולה להביא לתכן טוב יותר הן מבחינת עמידותו הסיסמית של המבנה והן מבחינת עלותו. אולם, התאמתה לתכן מבנים אסימטריים מוגבלת שכן בבסיסה התחשבות בצורת תנודה בודדת תוך תיקונים כלשהם להתחשבות בצורות התנודה הגבוהות. התחשבות בצורות תנודה אלו היא לעיתים הכרחית במבנים אסימטריים. לאחרונה הוצעה גישה חדשה על ידי המחברים המתחשבת בצורות תנודה גבוהות (לבן ווילקינסון, 2013) ואף מתאימה למבנים אסימטריים (2015 ,Wilkinson and Lavan). אולם, גישה זו דורשת כלי אנליזה לא ליניארית שעדיין אינם מוכרים דיו למהנדס הממוצע. לפיכך, נראה כי נדרשת גישת חדשה לתכן מבוסס הזזות למבני קירות אסימטריים, כזו שתעשה שימוש בכלי אנליזה ליניארית בלבד ותוכל לשמש את המהנדס הממוצע. יחד עם זאת, על גישה זו לקחת בחשבון את ההתנהגות הדינמית הלא ליניארית של המבנה.
המחקר המובא בדו"ח זה מציג, אם כן, גישת תכן מבוסס הזזות המביאה בחשבון את אי הליניאריות של המבנה תוך התחשבות במספר צורות תנודה. כל זאת תוך שימוש בכלים של אנליזה ליניארית, המוכרים למהנדס המבנים הממוצע בארץ. לצורך ביצוע התכן, יידרש המהנדס בחישוב צורות התנודה, וחישוב תגובתן הספקטרלית, עבור שני מודלים של המבנה בלבד. גישה זו מיושמת
כאן על מבני קירות אסימטריים בשני כיוונים תוך התחשבות ברכיבי רעידה בשני כיוונים אופקיים ניצבים.
תוצרי התכן של גישה זו נבחנו באנליזה לא ליניארית בזמן בכדי להראות שעבור הדוגמאות שנלקחו בחשבון ההזזות שהתקבלו קרובות מאוד להזזות המטרה. לפיכך, הגישה מתאימה לתכן ראשוני ואף מתקדם. אולם, לדעת הכותבים מומלץ תמיד לבצע וריפיקציה בצורת אנליזה לא ליניארית בזמן לכל תכן סיסמי של מבנה מורכב.