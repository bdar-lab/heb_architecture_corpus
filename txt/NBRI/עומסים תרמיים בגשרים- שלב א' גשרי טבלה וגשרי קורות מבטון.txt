עומסים תרמיים בגשרים, שלב א' – גשרי טבלה וגשרי קורות מבטון
תקציר
מטרות
המטרה הסופית של המחקר הנוכחי היא להוביל לתיקון סעיף 5.6 (הטרחות תרמיות) של התקן הישראלי לעומסים בגשרים, ת"י 1227 חלק 1, על מנת לאפשר עדכונו בכל הקשור לתכן גשרי דרך מבטון. כאמצעי וכתשתית להשגת מטרה זו, מטרותיו הבסיסיות של המחקר הן ללמוד את אופי ההטרחות התרמיות להן נתונים גשרי דרך שונים מבטון בתנאי הארץ, לחקור את המהלכים (כנגד הזמן) של פילוגי הטמפרטורה (לגובה ולרוחב הגשר) המתקבלים באיזורים האקלימיים השונים, לעבד את הממצאים, להסיק מהם לגבי השינויים הנדרשים בתקן, ולהכין את הצעת התיקון של סעיף 5.6 המוזכר לעייל. כמו כן, לפי בקשה מיוחדת של מע"צ, החברה הלאומית לדרכים, המחקר אמור גם לספק מפרט עבור בדיקות שדה שיבוצעו לאימות חלקי של הממצאים.
ממצאים
מבחינת ההטרחות התרמיות מספיק להתייחס לשלושה איזורים אקלימיים: איזור אקלימי מאוחד של א' ו- ב' ביחד, איזור ג' ואיזור ד', כאשר א', ב', ג', ו- ד' הם כהגדרתם בתקן הישראלי לבידוד תרמי, ת"י 1045. ההטרחות התרמיות שישי לקחת בחשבון כוללות:
1)	מרכיב של טמפרטורה אחידה בחתך, המשתנה מערכה בעת ריסון הגשר לערך מירבי בקיץ ולערך מזערי בחורף. הטרחה זו גורמת להתארכות והתקצרות גשר שאינו מרוסן ולמאמצים בגשר מרוסן. ההצעה שהוכנה כוללת ערכי טמפרטורה אופייניים בעת ריסון הגשר בקיץ ובחורף, וערכים קיצוניים אליהם עלול הגשר להגיע. הפרשי הטמפרטורה המתקבלים גדולים מהרשום היום בסעיף 5.6 בת"י 1227חלק 1.
2)	מרכיב לא ליניארי לגובה החתך, אשר גורם להתפתחות מאמצים גם כאשר לגשר סכימה מסוימת סטטית. אופיו של מרכיב זה אינו זהה בשלב ההתחממות ובשלב ההתקררות, ולפי הממצאים שהתקבלו במחקר, הוא שונה במקצת מהפרופילים המוצעים ע"י היורוקוד. אופי הפרופיל תלוי גם בסוג הגשר (טבלה או קורות) ולכן ההצעה ביורוקוד להשתמש בפרופיל זהה אינה מתאימה.
3)	מרכיב לא ליניארי לרוחב החתך, הכולל בעיקר מפל גדול בקצוות ופירוס אחיד במרבית שטח החתך. זאת לעומת ההצעה ביורוקוד להתייחס למפל ליניארי לרוחב החתך.
המלצות
1)	להחליף את הנוסח הרשום בפסקה 5.6 בתקן הישראלי ת"י 1227 חלק 1, בתוכן המוצע בפרק 6 של הדו"ח הנוכחי,
2)	להשלים את המחקר עבור גשרי קורות תעלה וגשרים עם חתך ארגז,
3)	לבצע בדיקות אימות בגשר אחד לפחות.