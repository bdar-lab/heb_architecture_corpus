בעיית הגז ראדון-222 בבנייה למגורים - שלב ב'
תקציר
בקרקע וכן גם ברב חומרי בנייה קיימים ריכוזי רדיואיזוטופים שהחשובים שבהם, מבחינה רדיולוגית, שייכים לשרשראות רדיואקטיביות הניתנות לייצוג ע''י תכולת האיזוטופים רדיום-226 תוריום-232 ו-אשלגן-40. נוכחות רדיואיזוטופים אלה בחומרי בנייה גורמת לחשיפה חיצונית של יושבי הבניינים לקרינה, בעיקר קרינת גמא. כמו כן, תוצר התפרקות של רדיום-226 הנו הגז הרדיואקטיבי ראדון המשתחרר בחלקו לחלל החדר ונשימתו גורמת לחשיפה פנימית של יושבי הבניין לקרינת אלפא של בנות הראדון.
ידוע שחשיפה מתמשכת של בני אדם למנות נמוכות של קרינה עלולה לגרום נזקים בריאותיים המופיעים 5 - 30 שנה לאחר החשיפה רדיואקטיבית. על מנת לצמצם את חשיפת האוכלוסייה הרחבה לקרינה רדיואקטיבית יש לבקר ולהגביל את ריכוזי הראדון והחומרים הרדיואקטיביים אחרים בבניינים.
בעולם הרחב מתפתחת כיום תקינה, הבאה להגביל את כמות הקרינה המותרת לרמה שתבטיח את בריאות הציבור. בארץ עדיין לא קיימת תקינה שכזו. ניסיונות העבר להכנתה טרם נשאו פרי. לבניית מערכת בקרה דרושה הכנה של מאגר נתונים על תכולת הרדיואיזוטופים בחומרי הבנייה הנפוצים בארץ, הן בחומרי הבנייה הטבעיים הן בחומרי הלוואי התעשייתיים המשמשים בבנייה. כמו כן, דרושות שיטות בדיקה אחידות לאפיון מידת הקרינה מחומרי בנייה, שיטות למדידת שפיעת הראדון, ריכוזי הראדון בבניינים, וכן דרוש פיתוח של מודלים אנליטיים שיאפשרו את חיזוי כמות הקרינה לצורך ייצור חומרי בנייה שיענו על הקריטריונים שייקבעו.
המחקר עוסק בשיטות לקביעת ריכוז ראדון באוויר בחללים סגורים ואיחודן, ובבדיקות קצב שפיעת הראדון מחומרי בנייה שונים. פיתוח שיטות בדיקה אחידות ואמינות מיועד (א) להעריך את תרומתם של חומרי בנייה שונים לריכוז הראדון הנבנה בחדרי מגורים, ו-(ב) לאפשר אפיון ובחירה אופטימאלית של מוצרי בנייה מתקדמים המשמשים בתור מחסומים בפני ראדון בשיטות הנדסיות שונות להקטנת ריכוז הראדון בחללים סגורים. המחקר מסווג שיטות למדידת ראדון, עוסק בחקירה ואפיון של אבות טיפוס של חומרי בנייה קיימים (מוצרי בטון בודדים, קירות בטון יצוקים ובלוקי קיר קלים בעלי עובי ומספר חללים שונים) מבחינת קצב שפיעת הראדון מהם, ובחקירת שיטות מדידה שונות, הן באמצעות תאי ראדון סגורים, והן באמצעות מיכלים נצמדים לפני שטח של מוצרי בנייה (ה"מסכים" למיניהם). כמו כן, נבדקו גלאי ראדון ומכשור מדידה שונים: פחם פעיל, אלקטרטים ומכשיר 7-Continuous Radon Monitor) RAD).
מטרתה של המחקר הנוכחי הייתה לבחון, לפתח ולהמליץ על שיטות בדיקה אמינות ואחידות למדידת קצב שפיעת ראדון ממוצרי בנייה שונים, לרבות שיטות פענוח של תוצאות המדידה.
על סמך התוצאות שהתקבלו במחקר ניתן להסיק כי דיוקה ואמינותה של מדידת קצב שפיעת הראדון מקיר תלויה בסוג חומר הבניה. עבור בטון, למשל, ערכי קצב שפיעת הראדון שהתקבלו באמצעות ה"מסך" מתאימים לתוצאות הנצפות בעת המדידות בשיטות אחרות. מצד שני אין זה מתקיים עבור בלוקי פומיס. בנוסף, בעת מדידת קצב שפיעת הראדון מתוך קיר באמצעות הצמדת ה"מסכים" יש להתחשב בסוג החומר ממנו הקיר בנוי. המחקר נעשה בשיתוף פעולה הדוק עם המשרד לאיכות הסביבה, בליווי ד"ר ויקטור שטיינר.