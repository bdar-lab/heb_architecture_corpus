השפעת תכולת דקים בחול על תכונות מלטים לטיח
ד"ר הדסה באום תקציר
במסגרת העבודה הנוכחית נבחנה השפעתם של שני חולות מחצבה ממקורות שונים, והשפעת הדקים שבהם (עובר נפה 75 מיקרון, #200) על תכונות המלט הטרי והקשוי, בתנאי מעבדה. חול מחצבה אחד היה גירי (S) והשני, דולומיטי (D) המכילים 32% ו- 45% דקים, בהתאמה. חולות מחצבה אלה שימשו הן במצב הטבעי והן לאחר שהפרקציה הדקה (חומר עובר נפה #200), הוסרה מהם על-ידי שטיפה (SW, ו-DW, בהתאמה). כל המלטים הוכנו עם מוסף נוזלי (M) על בסיס חומר כולא אוויר, המקובל בשוק הבנייה להכנת מלטים לטיח ובתכולה קבועה, על-פי הנחיות היצרן. כתערובת ייחוס הוכנה תערובת "מסורתית" המכילה חול טבעי בלבד. תערובות הבדיקה הכילו חולות גרוסים ביחסי החלפה שונים עם החול הטבעי.
התוצאות שהתקבלו מראות כי, כדי לשמור על עבידות רצויה של המלט, נדרשה כמות מים יותר גדולה, ככל שתכולת החול הגרוס בתערובת גדלה. צריכת מים גדולה יותר נצפתה גם כאשר נעשה שימוש בחול S או בחול מחצבה D, לעומת מלטים שהכילו חול מחצבה שטופים, SW או DW. תכולת האוויר במלטים המכילים חולות לא רחוצים (הן חול S והן חול D) קטנה בדרך כלל עם העלייה בתכולת חולות המחצבה. לעומת זאת, תכולת האוויר נשארה קבועה כאשר הדקים הורחקו מהחול.
החוזק בכפיפה של מלטים עם חולות לא רחוצים עלה מעט כאשר חול טבעי הוחלף בחול מחצבה בתכולות שונות. כאשר נעשה שימוש בחול רחוץ נצפתה באופן כללי ירידה בחוזק הכפיפה פרט להחלפה בתכולות נמוכות. בהשוואה בין שני סוגי החולות, חוזק הכפיפה של מלטים עם חול גירי רחוץ בתכולה העולה על 40% SW היה גבוה ב-20% עד 60%, בהשוואה למלטים שהוכנו עם חול S. תמונה הפוכה נצפתה במלטים שהכילו חול מחצבה דולומיטי DW, דהיינו, חוזקי כפיפה נמוכים יותר בחול הרחוץ.
החוזק בלחיצה לא השתנה משמעותית בהשוואה לתערובת הייחוס (אשר הכילה חול טבעי בלבד), בהשפעת חולות מחצבה S או D. לעומת זאת, חוזקם בלחיצה של מלטים שהוכנו עם חולות SW או DW היה נמוך בעד כדי 30% בהשוואה לזה של תערובת הייחוס. תוצאה זאת בלטה בעיקר בתערובות שהכילו מעל 40% SW או מעל 20% DW.
ההצטמקות החופשית של כל התערובות שהכילו חולות מחצבה (שטופים ולא שטופים) הייתה בכל מקרה גבוהה, בהשוואה לתערובת הייחוס. אבל נוכחות הפרקציה הדקה בחולות S ו-D באה לידי ביטוי בהשפעתה הגדולה בכך, שהצטמקותם החופשית של מלטים אלה הייתה גבוהה משמעותית בהשוואה למלטים שהוכנו עם SW או עם DW. ההצטמקות של מלטים עם חול מחצבה S או SW, הייתה גדולה מזאת של מלטים עם חול מחצבה D או DW, בהתאמה. למרות זאת, בבדיקת ההצטמקות המרוסנת, התפתחה סדיקה רק בתערובת שהכילה 100% חול S, ללא חול טבעי כלל.
מקדם הספיגות הקפילארית של תערובות שהוכנו עם חול מחצבה S או D עלה בהדרגה עם ההחלפה של חול טבעי בחול מחצבה, והיה גבוה עד פי 3 לערך בהשוואה לתערובת הייחוס, בהחלפה מלאה של החולות. לעומת זאת, לא נמצא שיש הבדל משמעותי בין מקדם הספיגות הקפילארית של תערובת הייחוס ושל התערובות עם SW או DW. המלטים שהכילו חול מחצבה DW אופיינו אף בירידה במקדם הספיגות הקפילארית, בהשוואה לתערובת הייחוס. מקדם הספיגות הקפילארית של מלטים עם חול S היה גבוה מזה של מלטים עם חול D. איכותית, מגמה זאת הייתה דומה גם במלטים שהוכנו עם חול SW ו-DW..
מודול האלסטיות של המלטים עם חול S היה גבוה במעט בהשוואה לזה של תערובת הייחוס. חול SW ו-DW לא תרמו לשיפור מודול האלסטיות. עוד ניתן להצביע על כך כי בתכולה של 20% חול מחצבה, ללא תלות בסוג החול שנבדק, נרשמה התרומה המשמעותית ביותר למודול האלסטיות.
ההתנגדות למעבר אדי מים של מלטים שהוכנו עם חולות מחצבה D ,S או DW, הייתה נמוכה, בהשוואה לזאת של תערובת הייחוס. לעומת זאת, שילוב של חול מחצבה רחוץ SW, הביא לעלייה בהתנגדות למעבר אדי מים באחוזי החלפת חול נמוכים (20%) וערכים דומים לתערובת הייחוס ביחסי החלפה גבוהים יותר.
בבדיקה מואצת שנעשתה במעבדה נמצא כי, מלטים שהכילו 60% ומעלה חולות מחצבה S או 100% SW, לא יוכלו להתאים לשירות בתנאי סביבה ימית. שימוש בחולות מחצבה מסוג D בתכולה של מעל 80% לא עמדו בדרישות התקן ואילו התוצאות לגבי החול הדולומיטי הרחוץ DW, אינן ברורות שכן נמצא כי רק חוזק הכפיפה נפגע בהחלפה של החול, בעוד שחוזק הלחיצה והפסדי המשקל היו נמוכים מהרף שהוצב בתקן. תוצאות אלה מסתמכות על בדיקה שנעשתה בתנאי בלייה מואצים במעבדה. כיוון שבמסגרת העבודה הוצאו דגמים דומים לחשיפה גם בתנאי פריזה אמיתיים, ליד הים ועל גג המכון, מעניין יהיה לבחון בעתיד מהי מידת ההתאמה בין התוצאות שהתקבלו בבדיקת העמידות בסביבה ימית בתנאי מעבדה לבין הפריזה אמיתית בחשיפה לאווירה ימית ים-תיכונית ובחשיפה לתנאים רגילים (in land).
השפעת סוג המוסף: בעבודה הנוכחית נבדקה בהיקף מצומצם גם השפעתו של מוסף נוסף, אבקתי (T), על תכונות מלטים אשר הוכנו עם אותם חולות מחצבה שפורטו לעיל. באשר להשפעה על כמות המים שנדרשה כדי לשמור על העבידות הרצויה, נמצא שכאשר נעשה שימוש במוסף T, ניכרה פחות השפעה לסוג החול ותכולתו בתערובת, בהשוואה למוסף M.
התכונות המכאניות של המלטים לא השתנו באופן משמעותי עם החלפת סוג המוסף. חוזקי הכפיפה כמעט ולא השתנה ואילו חוזק הלחיצה ומודול האלסטיות עלו במעט כאשר נעשה שימוש במוסף האבקתי T. התכונות הקשורות לקיימות הראו כי כמעט ואין השפעה לסוג המוסף על תפקוד התערובות, פרט למקדם הספיגות הקפילארית שעלה במעט ביחס לאותן תערובות עם מוסף M.
התוצאות שהתקבלו מצביעות באופן ברור על כך, שתכונות המעידות על תפקודו של הטיח כמו: ההצטמקות החופשית ומקדם הספיגות הקפילארית, כמו גם ההתנגדות למעבר אדי מים והעמידות בסביבה ימית בתנאי מעבדה מואצים, מושפעות בצורה ברורה, מתכולת הדקים בחול המחצבה. הדבר בא לידי ביטוי למשל, בכך, שההצטמקות החופשית ומקדם הספיגות הקפילארית של מלטים שהוכנו עם SW או DW, הייתה קטנה משמעותית בהשוואה לתערובות דומות שהוכנו עם S או D, הן עם מוסף M והן עם מוסף T.
השפעת סוג המלאן: בסדרת תערובות נוספת נבדקה השפעתו של מלאן דק המשמש, בדרך-כלל, בתעשיות האספלט כתחליף לחומר הדק הנמצא בחול הגירי, S. החומר הדק הוסר ברחיצה מחול המחצבה ובמקומו הוסף מלאן האספלט במינונים שונים. ככלל ניתן לציין כי תכונות התערובת שהכילה 40% מלאן (דומה לכמות הדקים בחול הגרוס) הייתה בין תכונות תערובות הייחוס לבין תכונות תערובת שהכילה 100% חול מחצבה S כמות שהוא. תוצאות אלה התקבלו הן לגבי ההשפעה על התכונות המכאניות והן לגבי התכונות הקשורות בקיימות. בנוסף, נבדקה גם תערובת עם תכולה גבוהה יותר של מלאן (60%). תכונות תערובת זו היו פחותות מאלה של החולות עם אחוז החלפה נמוך יותר אך עדיין טובות מאלה של חול S רגיל עם תכולת דקים טבעית של כ-40%. ממצאים אלה מצביעים על ההשפעה הרבה שיש לתכונות הדקים עצמם (פילוג גודל גרגרים והרכב מינרלוגי) על תכונות המלט.
נראה כי שלשה מנגנונים שונים פועלים במקביל כאשר משנים את הרכב וכמות החומרים הדקים בתערובות מלט לטיח:
■	השפעה על צריכת המים: צריכת המים בדרך כלל עולה עם העלייה בכמות הכוללת של החומרים הדקים בתערובת. הגדלת צריכת המים בתערובת סטנדרטית המשמשת להכנת מלט לטיח גורמת להגדלת היחס מים-צמנט וכתוצאה גם להחלשה של המערכת הצמנטית הקשוייה בתערובת.
■	השפעה על תכולת האוויר: הגדלת כמות הדקים בתערובת האגרגטים גורמת בדרך כלל להקטנה של תכולת האוויר בתערובת. תכולת האוויר ירדה מתכולה של כ- 20% בתערובת הבקרה או בתערובות ללא דקים, לתכולה של כ- 8% בהחלפה מלאה של החול הטבעי בחול
גרוס המכיל כ- 40% דקים. הקטנת תכולת האוויר יכולה לתרום לשיפור התכונות המכאניות של התערובת.
■	השפעה על מיקרו-מבנה של המלט הקשוי: גודל הגרגרים הדקים של הפרקציה הדקה בתערובת הוא כגודל גרגרי הצמנט ואף נמוך ממנו. הוספת גרגרים בתחום זה אל המלט גורמת להשפעה על גודל החללים ופילוגם בחומר הקשוי. להשפעות אלה יש השלכות לגבי התכונות המכאניות של החומר הקשוי כמו גם על תכונות הקשורות בעמידות ארוכת הטווח שלו.
סיכום של שלשת המנגנונים הללו בא לידי ביטוי בהשפעות על תכונות המלט כפי שנמצא במחקר זה. להבנה טובה יותר של מנגנונים אלה יש לבצע בדיקה מעמיקה יותר של מיקרו-המבנה ולקשור את השפעתו על תכונות המלטים באופן ברור יותר.