פיתוח תהליך סיסטמתי ומודל פרקטי לבחירת ציוד בפרויקטי בנייה
תקציר
הציוד המשמש בהקמת פרויקטי בנייה ("ציוד בנייה") מקיף מגוון כלים וציוד אחר. תהליך בחירת הציוד לאתרי בנייה הינו מורכב. השיטות הקונבנציונליות המסורתיות לבחירת הציוד, כמו תרשימי זרימה, אופטימיזציה ותחשיב כלכלי, אינן מספקות. שיטות אלה מתקשות להתמודד עם משתנים איכותיים (להבדיל ממשתנים כמותיים) ועם ריבוי גורמים כאשר שיפור במשתנה אחד גורר גריעה במשתנה אחר. על אף חשיבותם הרבה של המשתנים האיכותיים, הכלים הקיימים מעדיפים להתעלם מבעיית ההערכה של משתנים אלה, בעיקר מכיוון שאינם יודעים כיצד לטפל בהם.
במסגרת מחקר זה בוצעה סקירה ספרותית מקיפה ומעמיקה של נושא בחירת הציוד לפרויקטי בנייה. הסקירה כללה ספרי לימוד, מודלים מוצעים, פרויקטים אמיתיים ותוכנות מסחריות. ִאפיּון הבעיה של בחירת ציוד בנייה חיזק את ההערכה ששיטת AHP, המשתייכת למשפחת השיטות לעשיית החלטות רבות משתנים – MADM) Multi Attribute Decision Making), תתאים לפתרון הבעיה של בחירת הציוד.
שיטת AHP פותחה על-ידי Saaty בשנות ה-70, ובעזרת הצגת הבעיה במבנה הירארכי והשוואה בזוגות של גורמי ההחלטה והחלופות, היא מאפשרת לשלב באופן שיטתי גורמי החלטה מסוגים שונים כדי לקבוע את החלופה הטובה ביותר. בשיטה זו, מקבל ההחלטות קובע את הגורמים שהוא רוצה שישפיעו על החלטתו, ואת המשקלים שלהם, ובצורה זו יכול להתאים את הפתרון לפרויקט הספציפי.
פיתוח המודל כלל התאמתה של שיטת ה-AHP לבחירת ציוד בפרויקטי בנייה. במודל המוצע AHP משמשת להערכה של חלופות הציוד ביחס לשיקולים האיכותיים והלא-מוחשיים, אותם קשה או אף בלתי ניתן לכמת ולתרגם לערכים כספיים. מודול נוסף משמש לשקלול של הערכת החלופות בשיטת AHP והערכת החלופות ביחס לעלויות, כדי לקבל מדד כולל המאפשר להשוות בין החלופות.
לאחר פיתוח המודל, בוצעה הפעלה ניסיונית שלו על פרויקט מורכב עם אילוצים רבים, כדי להדגים את אופן פעולתו. לאחר מכן בוצעה בחינת המודל על-ידי מספר מנהלי פרויקטים, המנוסים בהקמת פרויקטים גדולים ומורכבים. ההפעלה העצמית של המודל ובחינתו בשטח, היוו את הבסיס העיקרי להשלמת פיתוח המודל ולהכנסת שיפורים בו. התוצאות של בחינת המודל מצביעות על הפוטנציאל של המודל לשמש כלי ניהולי חשוב בעת בחירת הציוד לפרויקטי בנייה.
בהמשך, המודל נוסה בהצלחה על שני פרויקטים בסדר גודל בינוני של משהב"ש. הפעלת המודל בוצעה על-ידי מנהלי הפרויקטים בפועל, וגם כאן היא הייתה מוצלחת, הן מבחינת תהליך ההפעלה, והן מבחינת התוצאות.
המודל שפותח במסגרת עבודה זו הינו בבחינת פורמליזציה של אופן השימוש בידע, כפי שמבוצע בפועל ע"י מנהלי פרויקטים עתירי ניסיון הפועלים בסביבה של תרבות תכנון וניהול פרויקטים מפותחת. היתרון העיקרי של המודל הוא בכך שבנוסף ליכולת שלו לשלב בהחלטה באופן שיטתי שיקולים שונים החשובים בפרויקט הספציפי, הוא גם מאפשר להביא לידי ביטוי בהחלטה באופן שיטתי את הרגשתו, שיפוטו והאינטואיציה של בוחר הציוד, הרלוונטיים לפרויקט הנתון.