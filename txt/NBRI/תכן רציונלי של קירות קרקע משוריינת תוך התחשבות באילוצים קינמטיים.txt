תכן רציונלי של קירות קרקע משוריינת תוך התחשבות באילוצים קינמטיים
תקציר
עבודה זו מציגה שיטה אנליטית לפתרון קירות קרקע משוריינת כאשר לחזית/לקיר יש תפקיד מבני קונסטרוקטיבי. מערכת הקרקע המשוריינת המורכבת מקרקע שריון וקיר, אינה מסוימת סטאטית ולכן אינה יכולה להיפתר על ידי משוואות שיווי משקל בלבד. עבודה זו משתמשת ברעיון הנמצא בבסיס עבודתם של בקר וקליין 2004, המציע מודל אינטראקציה המכיל מקדמים המחלקים את הכוחות בין השריון לקיר המאפשר להתגבר על אי הסיומת הסטאטית של המערכת. בעבודה זו מקדמי החלוקה מתקבלים ע"י מתן מענה לאילוצים קינמטיים הדורשים התאמה בין תזוזות השריון והקיר. התאמה זו מושגת ע"י פתרון של בעיית אופטימיזציה שפונקצית המטרה שלה (פונקצית העלות) כוללת תזוזה יחסית בין שכבות השריון והקיר. כתוצאה מכך המערכת משולבת לחלוטין (fully coupled) כך שהשכבות התחתונות משפיעות על העליונות, וההגבלות של הליך ה – Top-Down , שהוא בעוכריה של עבודתם של בקר וקליין 2004, מתבטלות. ניתוח פרמטרי לא מימדי נערך עבור קירות המורכבים מעשרה בלוקים ותשע שכבות שריון. התוצאות מראות כי במערכות בהן הקיר קשיח ביחס לשכבות השריון, השכבות העליונות מושפעות מהתחתונות וכאשר קשיחותו היחסית של הקיר נמוכה המערכת נוטה להתנהג כמערכת פירקית, מסוימת סטאטית, בה לקשיחויות השונות במערכת אין השפעה על חלוקת הכוחות.
נערכה השוואה בין התוצאות המתקבלות מתוכנת ההפרשים הסופיים, FLAC, לאלו המתקבלות ממסגרת החישוב המוצעת, כאשר הפרמטרים הנחוצים למסגרת החישוב לצורך פתרון נלקחו מקורלציות שהתקבלו מניתוח הרצות ב – FLAC. תהליך השוואה זה בחן, בנוסף, באופן עקרוני, את יכולת האלגוריתם לעבוד בממשק המדמה קבלת נתונים מהשדה שמהם מתקבלים קורלציות עבור קשיחויות האלמנטים השונים ומעבר הכוחות לקיר, למטרת חיזוי תגובת המערכת בכללותה. מניתוח התוצאות מבחינת מתיחות מקסימאלית בשריון וכוחות גזירה ומומנטים בקיר התקבלו התאמות טובות בין מסגרת החישוב ל – FLAC. לסיום נערכה השוואה בין התקנים השונים (ת"י-1630 , 1996 FHWA ו - BS8006) שאינם מתייחסים ליכולתו של הקיר לקחת חלק מעומסי המערכת, לבין התוצאות המתקבלות ממסגרת החישוב. השוואות אלה הראו כי התקנים השונים מראים, באופן כללי, שמרנות יתרה מבחינת המתיחות המקסימאלית בשריון, ובאופן מובהק כאשר הקיר הינו קשיח יחסית. תוצאה זו מובילה למסקנה כי בחינה מחודשת של התקנים צריכה להיעשות על מנת לאפשר תכנון נכון וכלכלי יותר.