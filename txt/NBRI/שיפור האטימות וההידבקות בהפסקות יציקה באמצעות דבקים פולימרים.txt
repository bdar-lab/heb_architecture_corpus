שיפור האטימות וההדבקות בהפסקות יציקה באמצעות דבקים פולימריים
משה פוטרמן
תקציר
קווי הפסקות יציקה בבטון מהווים כמעט תמיד אזור בעייתי בכל מבנה מורכב המחייב מכח תכנונו או ביצועו הפסקות של יציקות הבטון. הבטון באיזור זה אינו רצוף והמשכי מאחר והחיבור בין הבטון הקשוי ובין הבטון הטרי שנוצק מעליו אינו חיבור של הדבקה במובן המקובל של המושג. כתוצאה מכך נוצר באזור המגע מרווח דרכו יכולים לחדור מים בכך נפגמת אטימותו של הבטון בצורה הפוגעת לעיתים בתיפקודו התקין של המבנה. הדבר בולט במיוחד במבנים תת-קרקעיים הנתונים באופן תמידי או למשכי זמן ארוכים ללחץ של מי-תהום.
מטרת מחקר זה היתה לבחון את האפשרות ליצור חיבור טוב ורצוף בין הבטון "הישן" ובין הבטון "החדש" שנוצק מעליו, וזאת על ידי שימוש בחומרים פולימריים באזור הפסקת היציקה שבין שתי היציקות כך שתתקבל גם הדבקה טובה וגם איטום טוב מפני חדירת מים. בגלל אופייה של המערכת המורכבת מאלמנט אחד של בטון קשוי ואלמנט שני של בטון טרי ומיימי במצב של זרימה, חייבים החומרים האלה גם להדבק היטב אל החלק הקשוי/המוצק וגם להיות קומפטביליים עם החלק המיימי הזורם.
העבודה בחנה על כן מספר פולימרים, גם כאלה שמצויים בתווך מיימי וממילא קומפטיבליים עם עיסת הבטון הטרייה וגם כאלה שניתן להגדירם "כנידחים מפני – המים" ושאינם קומפטיבליים עם העיסה הטרייה, והיא נעשתה על ידי שימוש במספר סוגים של פולימרים מקובלים דוגמת אמולסיה של פוליויניל-אצטט, אמולסיות אקריליות,אמולסיות SBR ופולימרים אפוקסיים. בנוסף נבדקו כמובן מערכות בקרה שלא כללו כל חומר מקשר או שהחומר המקשר היה עיסה צמנטית בלבד ללא כל חומר פולימרי. משכי האשפרה שבין היציקה הראשונה ויציקת ההמשך היו של 28 יום ושל יומיים.
אטימותה של המערכת בקו הפסקת היציקה נבחנה על ידי חשיפת המערכת ללחץ מים של 1 בר למשך 24 שעות, ואילו איכות ההדבקה נבחנה בבדיקות כפיפה, בבדיקות גזירה ובבדיקת שליפה צירית.
בדיקות האטימות מראות כי מרבית הדגמים שבהם ההמתנה בין היציקות נמשכה 28 יום לא החדירו מים, ואילו מרבית הדגמים שבהם המשך היציקה נעשה לאחר המתנה של יומיים בלבד כשלו והעבירו מים.
בדיקות חוזק ההדבקה מראות כי חוזקי ההדבקה הגבוהים ביותר התקבלו כאשר החומר המקשר היה על בסיס עיסה צמנטית עם, ואף בלי, מרכיב פולימרי.
שימוש באמולסיות פולימריות כמשפרי הדבקות לא הוכיח את עצמו וחוזק ההדבקה במקרים אלה לא עלו על זו של מערכת שלא טופלה כלל. יוצאת מן הכלל לענין זה היא אמולסית הפולי-וינילאצטט שמשפרת את חוזק ההדבקות מאחר והיא כנראה אינה יוצרת פילם רציף עקב ההידרוליזה החלקית של הפולימר בתנאים האלקליים של הבטון הטרי.
גם מריחות האפוקסי נתנו חוזקי הדבקות גבוהים יחסית כאשר הבטון הטרי נוצק בטרם האפוקסי עצמו התמצק.