קביעת פרמטרים לתכנון כלונסאות בישראל על בסיס תוצאות ניסויי העמסה
תקציר
כלונס הינו אלמנט ביסוס נפוץ מאוד בארץ, בפרט כלונס אשר נקדח ונוצק באתר. השימוש הנפוץ ביותר בכלונס הוא עבור קבלת עומסי לחיצה אנכיים. בתקינה הישראלית אין הנחיה על אופן הערכת תסבולת הכלונס, כאשר בספרות המקצועית קיימות שיטות רבות מאוד להערכת התסבולת. הדבר מהווה דילמה לא פשוטה בפני המתכנן אשר נאלץ לבחור מבין שלל השיטות הקיימות.
לחיזוי תסבולת הכלונס חשיבות רבה, כלכלית והנדסית. כידוע, בתחום ההנדסה הגאוטכנית קיימים מקדמי ביטחון גדולים בשל חוסר הוודאות הקיים בתת הקרקע על אף סקרי האתר המבוצעים בפרויקטים. מקדמי ביטחון אלה יוצרים משמעות כלכלית גדולה מאוד לתכנון, בפרט כאשר חיזוי התסבולת אינו וודאי והשימוש בשיטות השונות עלול להניב טווח רחב של תוצאות.
מטרת המחקר היא להפחית את אי הוודאות ולתת כלים והמלצות למהנדס המתכנן עבור תכנון כלונסאות בקרקעות ישראליות אופייניות. לצורך מחקר זה, נאספו נתונים מיועצים גאוטכניים, אודות ניסויי העמסה סטטיים שנעשו בארץ במשך השנים. ביצוע ניסוי העמסה באתר הוא אחת הדרכים היעילות ביותר לקביעת תסבולת הכלונס. בשל כך, תוצאות ניסוי העמסה אשר נאספו, שימשו כנתונים השוואתיים לצורכי מחקר זה. ע"י ניתוח והשוואה בין שיטות מקובלות בספרות המקצועית לבין תוצאות ניסויי העמסה אשר נאספו, נקבעו פרמטרים לתכנון כלונסאות בקרקעות ישראליות אופייניות. המחקר בחן, סטטיסטית, שיטות מקובלות להערכת תסבולת המעטפת והקצה של כלונסאות קדוחים ויצוקים באתר, המוטרחים בעומס אנכי סטטי. כחלק מבחינה זו, נבחן גם השימוש בקורלציות להערכת פרמטרי קרקע הדרושים לתכנון, על סמך בדיקות השדה שמבוצעות, בדרך כלל, בשלב חקירת האתר. פותחו עקומים אמפיריים המאפשרים הערכת קשרי עומס-שקיעה של הממשק כלונס-קרקע (עקומי -t z & q-z). לבסוף, כלל המלצות המחקר נבחנו ע״י השוואה לניסויי העמסה סטטיים, תלויים (על בסיסם הוסקו המלצות המחקר) ובלתי תלויים (ניסויים אשר מסקנות המחקר הינן הוסקו על בסיסם). קבוצת הניסויים הבלתי תלויים כללה 30 ניסויי העמסה סטטיים, ותוצאות ההשוואה הראו התאמה טובה בין הערכים המדודים לבין אלו המחושבים על בסיס המלצות המחקר.