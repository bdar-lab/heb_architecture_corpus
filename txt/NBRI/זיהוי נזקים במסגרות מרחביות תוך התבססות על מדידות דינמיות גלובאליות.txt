זיהוי נזקים במסגרות מרחביות תוך התבססות על מדידות דינמיות גלובאליות
תקציר
זיהוי נזקים במבנים קיימים הינה בעיה מאתגרת הן מההיבט התיאורטי והן מההיבט הניסויי. האתגר העיקרי נובע מאי הוודאות הכרוכה במידול ובאיפיון תופעות מבניות מורכבות. נזקים נגרמים עקב הידרדרות טבעית של מצב המבנה, עקב אסונות טבע או עקב מעשי אדם. אם נזקים אלו לא יזוהו בהקדם, הם יובילו לעלות תחזוקה גבוה, יפריעו לתפקודו התקין של המבנה ויכולים להוביל אף להרס קטסטרופלי. לכן יש צורך בפיתוח שיגרת ניטור אמינה לזיהוי מוקדם של נזקים מבניים.
בדיקות דינמיות גלובליות לא הורסות לאבחון נזקים במבנים התפתחו באופן ניכר בשנים האחרונות. הרעיון המרכזי העומד מאחורי שיטות אלו, הבודקות את השינויים במאפיינים הדינמיים, הינו שהפרמטרים המודאליים, כלומר תדירויות עצמיות, מודים עצמיים ומנת הריסון הינם פונקציה של המאפיינים הפיסיקליים של המבנה (מסה, ריסון, קשיחות ותנאי הגבול). תהליך זיהוי נזקים כולל בתוכו שלושה שלבים עיקריים: זיהוי קיומו של נזק, מיקום הנזק, והערכת עוצמתו. כאשר כל שלב מספק מידע נוסף על הנזק.
המחקר הינו תיאורטי במהלכו פותח מודל אנליטי להערכה וזיהוי של נזקים במסגרות מרחביות. במסגרת המחקר, נזקים במבנה באים לידי ביטוי בהפחתת קשיחות אלמנטים לאורך המבנה: קשיחות לכפיפה, קשיחות צירית וקשיחות לפיתול. אמינות המודל נבחנה תוך התחשבות בשתי בעיות מרכזיות בפרוצדורת זיהוי ריאלית של נזקים במבנים: התחשבות באי דיוקים בקריאת מדידות דינמיות במבנה, והתחשבות בסטיות בין המבנה האמיתי לבין המודל המתמטי.
בפרק 1 מובאת סקירת ספרות לגישות השונות בזיהוי נזקים במבנים בכלל, ולעבודות שנעשו בזיהוי נזקים במסגרות מרחביות בפרט. בפרק 2 מפורטות מטרות המחקר. המודל האנליטי מוצג בפרק 3 ומחשב באופן ישיר את הקשיחויות הדינמיות באמצעות אלגוריתם חישוב לאחור (Inverse problem). האלגוריתם עושה שימוש במודל אלמנטים סופיים של המבנה עם התפלגות קשיחות לא ידועה ונתונים מהרעדת המבנה: תדירויות ומודים עצמיים. באופן תיאורטי ניתן להגדיר לכל אלמנט ארבעה אינדקסים: שני אינדקסי כפיפה, צירי ופיתול, המחושבים ממודי העקמומיות, העיבור הצירי ומנת הפיתול, בהתאמה. בפרק 4 מוצגת חקירה פרמטרית לבחינת אמינות הפרוצדורה עבור: מודים מוסטים מהמודים האנליטיים, צמתים שאינם מושלמים, נזקים מקומיים, ומספר רב של קומות. בפרק 5 מובא סיכום ומסקנות של המחקר והצעות להמשך מחקר עתידי.