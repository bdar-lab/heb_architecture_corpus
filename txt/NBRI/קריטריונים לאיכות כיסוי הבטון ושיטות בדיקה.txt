קריטריונים לאיכות כיסוי הבטון
ושיטות בדיקה
ד"ר רינה וסרמן, פרופ' ארנון בנטור
תקציר
קורוזיה של פלדה היא כיום אחת הבעיות המרכזיות במבני בטון מזוין. התקנים והמפרטים מתייחסים לנושא זה מציבים דרישות בכל הקשור לטיב הבטון ועובי הכיסוי כדי להבטיח עמידות נאותה של מבני בטון מזוין. למרות הנחיות אלה, הבעיות בתחום הקורוזיה של פלדה בבטון הן בהיקף יותר גדול ממה שניתן לצפות לאור רמת הידע והדרישות בתקנים. הפער הזה הוא במידה מרובה תוצאה של העובדה שההגנה על הפלדה תלויה בעיקר בטיב הבטון בשכבת הכיסוי, וטיב זה איננו בהכרח משתקף בטיב הבטון, כפי שהוא בא לידי ביטוי בבדיקת החוזק התקנית.
לאשפרה לקויה של הבטון יש השפעה קטנה יחסית על החוזק, בעוד שהשפעתה על טיב הבטון בשכבת הכיסוי הנה ניכרת. לכך יש להוסיף את הסטיות מעובי הכיסוי הקשורות בבעיות ביצוע. מגוון זה של בעיות הוא במידה רבה פועל יוצא של העדר כלים לאבטחת ובקרת איכות של הביצוע בשטח, בכל הקשור לטיב האשפרה ועובי הכיסוי.
במסגרת המחקר הנוכחי נבחנו ופותחו כלים שנועדו לאפשר את קביעות טיב הבטון בשכבת הכיסוי באמצעות בדיקות לא הרסניות, המבוססות על שילוב של בדיקות התנגדות חשמלית וחדירות לאוויר של שכבת הכיסוי של הבטון. הודגמה ההיתכנות להשתמש בכלי זה כבדיקת מעבדה לאפיון טיב שכבת הכיסוי של הבטון, ומתוך כך להסיק לגבי טיב האשפרה שניתן, ואת המשמעויות מבחינת משך חיי השרות של המבנה.
לכלי זה יש את הפוטנציאל לשמש כבדיקת שדה, אך היבט זה דורש עבודת פיתוח נוספת.