בלייה של בטון מזוין בתנאי גשם חומצי וקרינת UV בישראל
תקציר
בשנים האחרונות גברה המודעות לצורך לתכנן ולבצע מבנים מבטון מזוין תוך שמבטיחים גם את תפקודם לזמן ארוך, בעיקר בהיבטים הקשורים לקורוזיה של הפלדה בבטון אשר נחשבת כיום כ"בעיה מס' 1" בקיים של מערכות בטון מזוין בעולם. הגורמים העיקריים לבעיות אלה הן חדירת כלורידים וקרבונציה. המחקרים שבוצעו בעבר בנושא קיים הבטונים בהשפעת שינוי הרטיבות כתוצאה מהרטבת הבטון בגשם וייבוש בשמש, יצאו מההנחה שמי גשמים מאופיינים בערך הגבה, pH, אחיד בכל העולם, של 7.0 = pH. לעומת זאת, מחקרים רבים בתחום האקולוגיה הוכיחו שלמי הגשמים חומציות טבעית אשר אינה זהה בכל מקום בעולם. מקור החומציות הוא בשני גורמים עיקריים, אשר יש צורך לעשות הפרדה ביניהם:
(א)	התמוססות של דו-תחמוצת פחמן, CO2, במים, תהליך שגורם להיווצרות חומצה פחמתית החלשה;
(ב)	הימצאות חומצות אורגניות, כמו: חומצה אצטית, אוקסלית וחומצת נמלית. חומצות הללו נמצאות במים כתוצאה מפעילות טבע חי (מיקרואורגניזמים).
התמוססות חזקה של CO2 גורמת להיווצרות "גשם חומצי" במקום "גשם טבעי". ל"גשם חומצי" ערך הגבה של 4.35 – 4.3 = pH . לעומת זאת, לגשם בעל חומציות טבעית אופייני ערך הגבה של 6.0 – 4.5 = pH, בהתאם למיקום הגיאוגרפי של אזור. באזור הים התיכון והשבר הסורי-אפריקאי ערך ההגבה של מי "גשם טבעי" הוא 5.5 = pH. למרות ה-pH החומצי של הגשם בעל חומציות טבעית, החומצות האוקסלית והאצטית שבו מהוות את המעכבים של קורוזית פלדה. לעומתם חומצה פורמית (חומצת נמל) עלולה לגרום לתחילת קורוזית פלדה כבר בריכוזים קטנים. חובה לציין שחומצות אצטית ואוקסלית עשויות למנוע את קורוזית פלדה רק בהעדר אניונים אנאורגאניים (כלורידים, סולפטים, ניטרטים) או כאשר תכולתם הינה קטנה. במחקר "קיים בטונים יבשים" אשר בוצע במכון הלאומי לחקר הבנייה בשנת 2005 הוכח שלקרינת UV ברמות כפי שהיא קיימת בארץ יש השפעה שלילית על חדירות וקיים בטונים יצוקים ביבש.
המחקר הנוכחי נועד לאפיין את המנגנונים של בלייה של בטונים יצוקים ברטוב בהשפעת גשם בעל חומציות אורגנית טבעית וקרינת UV ולכמת את השפעתם על קיים הבטון המזוין. התנאים אשר בהם מתקיימים מנגנונים אלה הנם נפוצים בישראל, ומתקיימים גם באזורים רחוקים מהים. המחקר איפשר לקבוע באיזה מידה גורמי הבלייה הללו, אשר הינם אופייניים ביותר
לאקלים ישראלי, אך לא נלקחו בחשבון בעבר, משנים את קיים הבטונים בהרכבים שונים ובתנאי פריזה שונים, ומהם הפרמטרים בתכן הבטון הנדרשים כדי למתן אפקטים שליליים אלה.
תוצאות המחקר הראו שמאפייני חדירות הבטונים אשר מקובלים בארץ ובעולם השתפרו בהשפעת הבלייה המשולבת בקרינה ובגשם בעל חומציות טבעית. יחד עם זאת רמת חומציות הבטון עלתה במידה ניכרת, וערך ההגבה, pH ירד לערכים נמוכים מ-10.0. לכן סכנת קורוזית הפלדה בבטונים אלה הינה גבוהה יותר. ייתכן שבתנאי ערך הגבה 10 > pH עלולה להתחיל בבטון קורוזית הפלדה גם בגילים צעירים. קורוזיה זו עלולה להתפתח בקצב מואץ בבטונים עם ריכוזים נמוכים של אניונים אנאורגאניים (כלורידים, סולפטים וניטרטים), הן ממרכיבי הבטון, והן מהסביבה. על כן, הגשם בעל חומציות טבעית בשילוב עם UV מעורר שני תהליכים בעלי השפעה מנוגדת בהקשר של עמידות הפלדה בקורוזיה: הקטנת החדירות, מחד, והקטנת ה-pH, מאידך.