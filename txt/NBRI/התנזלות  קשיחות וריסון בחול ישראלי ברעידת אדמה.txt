התנזלות, קשיחות וריסון בחול ישראלי ברעידת אדמה
תקציר
התנהגות חול רווי במהלך העמסה מחזורית בדרך כלל מאופיין ע"י התפתחות לחץ מים. התנהגות זו מיוחסת לנטייה של חול תחוח להקטין את נפחו במהלך גזירה במצב מנוקז. כשהחול רווי, מים נוטים להתנקז מהחללים כך שהנפח של מסת החול שהוקטן עקב הגזירה שווה לנפח המים שהתנקזו. אף על פי כן, רעידת אדמה היא תופעה רחבת מימדים ומהירה, ומי הנקבובים שהיו מתנקזים במצב מנוקז לא מספיקים להתנקז וכתוצאה מכך מתפתח לחץ מים. קשיחות החול והחוזק לגזירה שלו הם פונקציה של המאמץ האפקטיבי הכולא אותו כך שככל שלחץ המים גדל, המאמץ האפקטיבי קטן והחוזק והקשיחות קטנים.
בפרק 2 של העבודה הנוכחית, מסוכם סקר ספרוטי מקיף לגבי מודלים כלליים להתנהגות מאמץ – עיבור עם דגש על מאמץ גזירה כנגד עיבור גזירה בתולי ומחזורי, וכן מודלים פרטניים להתפתחות לחץ מים בהעמסה בלתי מנוקזת, כמו גם על הדרך לבחון התנהגות חול רווי בהעמסה מחזורית במעבדה.
במסגרת העבודה פותח ציוד מעבדתי המאפשר לבצע בדיקות לגזירה בפיתול על מדגמי חול בצורת צילינדר חלול באופן מחזורי תוך כדי אפשרות למדוד עיוותים מקומית, על הדגם, וכן שינויי נפח והתפתחות לחץ מי נקבובים עודף במהלך ההעמסה. לאחר הצגת מטרות המחקר בפרק 3, פרק 4 מתאר את הציוד שפותח במעבדה ואשר נעשה בו שימוש במסגרת העבודה.
פרק 5 מרכז את תוכנית הניסויים שבוצעה בציוד שפותח במסגרת העבודה על מנת לבחון את התנהגות החול הרווי במצבים שונים הרלוונטיים לרעידת אדמה ובפרק 6 מוצגות תוצאות ניסויים אלה.
פרק 7 בוחן את החוקים הקונסטיטוטיביים שנסקרו בפרק 2 על רקע תוצאות הניסויים שבוצעו במסגרת העבודה הנוכחית. המסקנה היא ששילוב המודל ההיפרבולי המתוקן (MKZ) עבור מאמץ גזירה כנגד עיבור גזירה בתולי יחד עם תיקון לכללי מייסניג עבור העמסה מחזורית ומודל להתפתחות לחץ מים המבוסס על אנרגיה כפי שהציעו (1998) Davis and Berrill מוביל למודל משולב המתאים לתוצאות הניסויים שבוצעו על החול במסגרת המחקר הנוכחי. כמו כן נמצא כי
הנו המתאים ביותר להתנהגות חול הנתון לקונסולידציה Martin et. al. (1975) המודל של
איזוטרופית תלת מימדית.
פרק 8 מרחיב את לימוד ההתנהגות של חול רווי במצב לא מנוקז לאפשרות בה מתאפשר ניקוז חלקי באמצעות זרימה ובפרק 9 מתוארת תוכנית מחשב שפותחה במסגרת העבודה הנוכחית הפותרת את תגובת האתר החולי בזמן רעידת אדמה בפתרון לא לינארי מלא תוך כדי התחשבות בהתפתחות ופיזור של לחץ מים תוך שימוש במודלים הקונסטיטוטיביים שנמצאו כמתאימים ביותר על בסיס תוצאות בדיקות המעבדה שבוצעו במסגרת המחקר. בוצע אימות של התוכנה הנוכחית ע"י הרצות השוואה של מקרים מנוונים אשר עבורם ניתן להשתמש בתוכנות מקובלות ומוכרות - ההתאמה בין התוצאות טובה מאוד. התוכנה שימשה לניתוח תגובת האתר של חתך קרקע פופולרי בזמן רעידות אדמה שונות.
המוצר הסופי של העבודה הוא עצם קיום תוכנת מחשב לתגובת אתר, הלוקחת בחשבון התפתחות ופיזור לחץ מים תוך כדי רעידה ולאחריה. כמו כן נוצר מאגר של תוצאות ניסויים שיאפשר פיתוח חוקים קונסטיטוטיביים נוספים. בנוסף, קיים היום ציוד בטכניון המאפשר ביצוע בדיקות מעבדה משוכללות נוספות שיאפשרו לחקור תופעות נוספות או לחילופין חוקים קונסטיטוטיביים נוספים הרלוונטיים להתנהגות מכנית של קרקעות בכלל, ולהתנהגות בזמן רעידות אדמה בפרט.