הכשרת עובדים לבטיחות בבנייה
באמצעות מציאות מדומה
תמצית מנהלים
כ-50% ממקרי המוות בתאונות עבודה בישראל הם בענף הבנייה. המוטיבציה למחקר נעוצה בהכרה כי הגורם האנושי הנו גורם מרכזי בקביעת מידת הבטיחות בעבודה. מדיווחי תאונות אנו לומדים שגם במצבים בהם הארגון נקט בפעולות מונעות מתאימות (על ידי התקנת אמצעי בטיחות כלליים, הספקת אמצעי בטיחות אישיים, הדרכה, קיום משטר משמעת בנושא הבטיחות, וכו') נשארת בידי כל פועל ופועל ההחלטה האם לנצל ולממש את אמצעי הבטיחות או להזניח אותם ואף להוציא אותם מכלל שימוש באופן מודע.
מטרות המחקר היו לבחון את ההיתכנות של סימולאטור בטיחות בבנייה, הן למחקר והן להדרכות בטיחות. ממטרות אלו נגזרו שלשה שלבים אופרטיביים:
-	פיתוח, הקמה והדגמה של סימולאטור בנייה (הוכחת היתכנות טכנית),
-	עריכת ניסויים כדי לבחון את היכולת של עובדי בנייה (מנהלי עבודה וממוני בטיחות) לזהות את גורמי הסיכון באתר בנייה פעיל, ולהעריך את רמת הסיכון הטמונה בהם (הוכחת היתכנות שימוש בסימולאטור למחקר בטיחות),
-	עריכת ניסויים בהדרכת פועלים ומנהלי עבודה (הוכחת היתכנות בהדרכה).
המחקר השיג את מטרותיו. מומש מודל אתר בנייה כסימולאטור בטיחות במתקן המציאות המדומה (CAVE), נערכה סדרת מבדקים עם 62 נבדקים, ונערכה סדרה של ארבעה ניסויים עם 66 נבדקים כדי לבחון את אפקטיביות ההדרכה באמצעות אתר הבנייה הוירטואלי. ככל שידוע לנו מהספרות המקצועית, סימולאטור הבטיחות בבנייה שנבנה הוא הראשון מסוגו בעולם. יתרון השימוש בסימולאטור הוא בכך שניתן לחשוף נבדק או חניך לסכנות, דבר שאינו אפשרי במציאות. המסקנה הראשונה היא שאכן ניתן, מבחינה טכנית ומבחינה מעשית, ליצור "אתר בנייה וירטואלי" אשר מתאים לעריכת מחקרים והדרכות בקרב עובדי בניין. מסקנה זו מסתמכת על עדותם של 128 הנדבקים – רובם עובדי בניין בדרגות שונות – לכך שהאתר הוירטואלי סיפק סביבה מדומה ברמת 'מציאותיות' מספקת כדי לאפשר להם להתייחס במישרין לגורמי הסיכון.
על בסיס הניסויים בנושא זיהוי גורמי סיכון, אנחנו לומדים שממוני בטיחות מצליחים לזהות סיכונים בצורה טובה יותר ממנהלי עבודה, וניתן להסיק מכך שישנה השפעה מסוימת להדרכה המעמיקה ולעיסוק יום יומי בבטיחות. יחד עם זאת, אין הבדל משמעותי בין הסטודנטים, חסרי
הדרכת בטיחות כלשהי, לבין מנהלי העבודה בכל הקשור ליכולתם לזהות גורמי סיכון. ניתן להסיק מכך שאין השפעה של חשיפה לעבודה יום יומית בשטח על הגברת המודעות לגורמי סיכון. תוצאה מעניינת נוספת היא שכשאנשים מעריכים סיכון הם למעשה מעריכים או את ההסתברות שתקרה תאונה, או את עוצמת התאונה אם תקרה, אך אינם משלבים ההסתברות שתקרה תאונה עם עוצמת התאונה אם תקרה.
ההיבט השלישי שנבדק היתה ההיתכנות של השימוש באתר הוירטואלי כבסיס להכנת והעברת הדרכות לעובדי בנייה. אחת ההשערות שנבדקו היתה שההדרכה באמצעות מציאות מדומה אפקטיבית יותר לעומת הדרכת בטיחות בשיטה רגילה (תוך שימוש במצגות שקפים). אכן נמצא יתרון מובהק למציאות המדומה על פני ההדרכה הרגילה בנושאים של עבודות שלד ועבודות אבן. לא נמצא יתרון מובהק בנושא של בטיחות כללית באתר. מעבר לכך, ההדרכה במציאות מדומה נמצאה אפקטיבית יותר מבחינת חווית הלמידה. המודרכים שמרו על רמת ערנות גבוהה במשך כל השיעור בהדרכה במציאות המדומה (כשעה וחצי). לעומת זאת, בהדרכה הרגילה, המודרכים פועלי הבנייה לא הצליחו לשמור על ערנות מעבר לשעה הראשונה.
בנוסף, נמצא שההדרכה באמצעות מציאות מדומה אפקטיבית יותר לעומת הדרכת בטיחות בשיטה רגילה תוך שימוש במצגות שקפים גם לאורך זמן, ובאופן בולט בנושא של עבודות השלד. לגבי הנושאים האחרים שנבדקו, לא ניתן לקבוע חד משמעית את היתרון באפקטיביות הלמידה בטווח הארוך.
חשיבות המחקר היא בכך שהוא פיתח אמצעי חדש, בעל פוטנציאל להשיג שיפור בחינוך העובד להתנהגות בטוחה. הגברת המודעות של העובד לסכנות הטמונות בסביבתו וחומרת השלכותיהן של תאונות אפשריות בצורה של התנסות, במקום בצורה של למידה פרונטאלית, עשויה להשיג שינוי ביחס העובד לנושא הבטיחות בעבודה.