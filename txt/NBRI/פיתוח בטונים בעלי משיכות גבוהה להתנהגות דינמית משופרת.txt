פיתוח בטונים בעלי משיכות גבוהה להתנהגות
דינמית משופרת
תקציר
במחקר זה נבדקת האפשרות להגדיל את המשיכות של רכיבי בטון ולשלוט בה. האמצעי הראשון להשגת המטרה הוא הוספת סיבים לתערובת. מכאן נגזרה מטרת המחקר בשלב הנוכחי - לבחון בחינה ראשונית של תערובות בטון משולבות עם סיבי פלדה, במטרה לקבל בטונים בעלי משיכות גבוהה יותר מאשר בלעדיהם, להבין את השפעות המשתנים השונים על ההתנהגות ולבחון את תגובתם המכאנית של רכיבים העשויים מבטונים אלה. מטרה נוספת היא לבחון באופן ראשוני את הקשר שבין המשיכות הסטטית לבין המשיכות בתנאי העמסה דינמיים.
במסגרת המחקר הניסויי פותחו תערובות בטון מבטון רגיל ומבטון בעל חוזק גבוה ושולבו בהן סיבים במטרה להגיע למשיכות גבוהה ולספיגת אנרגיה מירבית. במסגרת המחקר נערכו ניסויי מעבדה של העמסת קורות קטנות מימדים כדי לבחון את עקום כח-דפורמציה של הקורות ולהשוות את מידת המשיכות וכושר ספיגת האנרגיה בתנאים שונים. ממצאים אלה נותחו בהשוואה לדגמי ייחוס של בטונים מקובלים, על מנת לקבוע את מידת הגידול במשיכות ובכושר ספיגת האנרגיה.
הבחינה כללה ניסויי כפיפה במטרה להבין את השפעות המשתנים השונים על ההתנהגות. הניסויים היו ניסויים סטנדרטיים המבוצעים בקצב איטי (ניסויים סטטיים), וניסויים דינמיים בהם הופלה על מדגמי הקורות משקולת פלדה בגובה נתון. נבדקו החוזק בכפיפה והכושר לספיגת אנרגיה – הצפידות (toughness).
המשתנים שנבדקו היו כדלקמן:
1.	חוזק הבטון – בטון רגיל (NSC) ובטון בחוזק גבוה (HSC);
2.	הסוגים של סיבי הפלדה – קצרים (6 מ"מ), ארוכים (35 מ"מ) ותערובת של שניהם (במדגמים 'היברידיים');
3.	מנת הסיבים (מנה נפחית) – 0 (מדגמי הבקרה), 1% ו- 2%.
המסקנות העיקריות שהתקבלו בניסויים הדינמיים מצביעות על כך שלשימוש בתערובת של סיבים (במדגמים ההיברידים) ביחד עם בטון בחוזק גבוה יש יתרון בשיפור התכונות המכניות של הבטון תחת עומס דינמי.
תוצאות אלה התקבלו ממספר רב יחסית של חלופות לתערובות (14), אבל ממספר מצומצם יחסית של ניסויים דינמיים (2) בכל חלופה. בשל כך, ובשל גודלם הקטן יחסית של המדגמים ואי ההומוגניות של הבטון, התקבל פיזור לא מבוטל של התוצאות בניסויים הדינמיים. לפיכך, בשלב המשך של המחקר יהיה צורך לבחון מספר מצומצם יותר של תערובות, במספר גדול יותר של ניסויים, על מדגמים גדולים יותר, שיאפשרו גם לבחון ההשפעה של תוספת סיבים לתערובות המכילות גם אגרגט גס. המדגמים בשלב הבא של המחקר יתוכננו על בסיס המסקנות המפורטות לעיל. ניסויים דינמיים על מדגמים גדולים יותר יחייבו פיתוח ובנייה של מערכת ניסוי שונה מהקיימת.
עם זאת, אין ספק שהתוצאות של שלב המחקר הנוכחי מצביעות על כך שניתן לקבל רמות שונות של שיפור התפקוד המכני (חוזק, צפידות) ומכאן – גם התפקוד המבני – של תערובות בטון בעלות חוזק דומה.