קריטריונים לקביעת יעילות של אשפרת משטחי בטון בחומרי אשפרה מותזים בתנאי אקלים חם ויבש
ד"ר רינה וסרמן, פרופ' ארנון בנטור
תקציר
הניסיון והמחקר בטכנולוגיה של בטון מזוין, במיוחד בעשור האחרון, המחישו והבליטו חשיבות טיב האשפרה. מחקרים רבים אשר בוצעו בעבר הראו שאיכות כיסוי הבטון היא פונקציה של משך האשפרה הרטובה של בטון מיד אחרי היציקה. הוכח שהעדר אשפרה רטובה בכלל או אשפרה רטובה חלקית והלא רצופה גורמות לעלייה דרסטית של חדירות הבטון בכל הנוגע למים, כלורידים וקרבונציה אשר מהווים גורמים עיקריים של קורוזית פלדה בבטון. לאשפרה לקויה משמעויות כלכליות ניכרות והן יכולות אף להביא לסיכונים בטיחותיים.
בשנים האחרונות ניתנת תשומת לב רבה למהירות תהליכי הבנייה. עקב כך מהנדסים אזרחיים וקבלנים נוטים להשתמש בחומרי אשפרה. זאת הסיבה שבשנים אחרונות הוחדרו לשוק חומרי אשפרה שונים בעלי תכונות מגוונות. קיימים יישומים רבים, בהם השימוש בחומרי אשפרה (curing compounds) נראה כיותר מעשי וחסכוני, כגון: מסעות בטון; רצפות בטון; מעטפת בטון לבריכות מים מתוקים; שלד בבניינים גבוהים וכו'.
חומרי אשפרת בטונים חייבים להתאים לדרישות התקן האמריקני 309-ASTM-C. ההשוואה של דרישת התקן האמריקאי עם תוצאות המחקר לעיל מאפשרת להגיע למסקנה שחומרי איטום מונעים במידה ניכרת את הפסדי המים מהבטון. יחד עם זאת לא ניתן לסכם מהו תיפקוד של חומרי איטום הללו בתנאי מזג האוויר הישראלי. תקן הישראלי ת"י 466. קובע שהשימוש בחומרי איטום מותזים טעון באישור של מתכנן שלד הבניין. חשוב להדגיש כי נושא זה טרם נבדק בארץ במידה הנדרשת, והוא מבוסס רק על המידע שמתקבל מהחברות המשווקות חומרי איטום בארץ. כתוצאה מכך אין בידי מתכנני הבניין מספיק ידע מקצועי כדי להחליט האם האשפרה בחומרי אשפרה נוזליים הינה שוות ערך לאשפרה רטובה או אשפרה תקנית אחרת בכל הקשור לתיפקוד ארוך טווח של בטונים.
מחקר זה בחן בצורה שיטתית את השפעת תנאי מזג האוויר האופייניים לאקלים ישראלי על תיפקוד וקיים של בטונים המאושפרים בחומרי אשפרה. במחקר שימשו בטונים עם תכולת צמנט זהה של כ- 350 ק"ג ל-1 מ"ק בטון ו-2 מנות מים לצמנט: 0.5 ו-0.6. במחקר הנוכחי נחשפו הבטונים למספר סוגי אשפרה: אשפרת תקנית (בקרה); אשפרת ייחוס באמצעות בד גיאוטכני מסחרי מסוג אשפרית; אשפרה בחומר אשפרה מסחרי על בסיס סיליקוני; אשפרה בחומר אשפרה מסחרי על בסיס אקרילי; ללא אשפרה רטובה כלל.
נבדקו חוזק לחיצה של בטונים בגילים 1, 7 ו-28 ימים, וחוזק כפיפה של בטונים בגיל 28 ימים. בוצע מעקב אחרי הצטמקות הבטונים החל מגיל 7 ימים למשך כחודשיים. נערך מעקב אחרי ספיגה קפילירית של הבטונים החל מגיל 28 ימים. בגיל 28 ימים נחשפו דוגמאות הבטונים לתנאי קרבונציה מואצת ונערך מעקב אחרי שינוי עומק הקרבונציה בבטונים באמצעות תרסיס פנולפתלאין.
על סמך תוצאות המחקר ניתן לסכם שכל סוגי האשפרה האלטרנטיביים אשר נבדקו במסגרת המחקר הנוכחי גרמו להחמרה משמעותית במאפייני חדירות הבטון. לכן לא ניתן להתייחס לשיטות אשפרה אלה כשוות ערך לאשפרה הרטובה הרצופה. אשפרה בבד גיאוטכני מאפשרת להגיע לחוזק שווה ערך לזה של בטון אשר קיבל אשפרה תקנית. אבל מבחינת חדירות הבטון לא מאפשרת האשפרה בבד גיאוטכי לקבל בטון שווה ערך לבטון אחרי אשפרה רטובה רצופה. אשפרה בחומרי האשפרה לא מאפשרת לקבל בטון שווה ערך, הן מבחינת החוזק והן מבחינת חדירות מרקם הפנים.