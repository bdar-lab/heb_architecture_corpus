פיתוח חומרים צמנטיים ידידותיים לסביבה על ידי מחזור פסולות תעשייתיות
שלב א'
תקציר
ענף הבנייה מהווה מקור זיהום סביבתי חמור ברמה העולמית, עקב צריכה מוגברת של חומרי גלם טבעיים, פליטות גבוהות במיוחד של גזי חממה, בניהם CO2, וצריכה מוגברת של דלקים פוסיליים. כיום, חומר הבנייה הנפוץ ביותר בעולם הוא בטון, כאשר בתוכו צמנט פורטלנד הוא חומר המליטה העיקרי. תהליך ייצור הצמנט צורך אנרגיה מרובה ומשחרר כמות גדולה של CO2 לאטמוספירה. בתוך כך, צמצום ההשפעה הסביבתית השלילית של תעשיית חומרי הבנייה, יתרום משמעותית למגמה העולמית ההולכת וגוברת להפחתת השינויי אקלים גלובליים. בעידן של התחממות גלובלית, קיימת חשיבות רבה להפחתת פליטת גזי החממה כמו פחמן דו-חמצני מחד, וצריכת האנרגיה מאידך. אחת הדרכים להפחתת ההשפעה הסביבתית של תעשיית הצמנט היא על ידי פיתוח חומרים צמנטיים חלופיים שבמהלך ייצורם צריכת אנרגיה תפחת ופליטת CO2 תקטן. מבין הצמנטיים החלופיים צמנט מסוג בליט-יעלמיט-פריט (BYF) נחשב למבטיח ביותר הודות לפליטות נמוכות של CO2 וצריכת אנרגיה מופחתת במהלך ייצורם. פיתוח חומרים צמנטיים אלטרנטיביים, נחשבת לגישה היעילה והמאתגרת ביותר למזעור ההשפעות הסביבתיות של תעשיית הצמנט וכתוצאה מכך זוכה להתעניינות מחקרית וטכנולוגית במהלך שני העשורים האחרונים.
מחקר זה התמקד באופטימיזציה של הפרמטרים השונים המעורבים בתהליך הייצור קלינקר מסוג בליט-יעלמיט-פריט (BYF). פרמטרים אלו כוללים: הרכב תערובת חומרי גלם, טמפרטורת שריפה מקסימלית, זמן החזקה בטמפ' מקסימאלית וקצב הקירור. בנוסף, נבדקה השפעת סוג וכמות מאלח לאקטיבציה של פאזת הבליט. כמו כן, התבצעה אופטימיזציה להכנת הצמנט כאשר תהליך ההידרציה ותכונותיו בלחיצה נבדקו בגילאים שונים. לבסוף, בוצעה אופטימיזציה להרכב קלינקר BYF במטרה להפחית את כמות היעלמיט במערכת ולהגדיל את כמות הבליט והפריט מבלי לגרוע מתכונותיו של הצמנט.