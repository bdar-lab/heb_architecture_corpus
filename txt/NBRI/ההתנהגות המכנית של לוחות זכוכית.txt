ההתנהגות המכנית של לוחות זכוכית
תקציר
מחקר זה מתמקד בזכוכית רגילה המוכרת כ-Annealed Glass להבדיל מזכוכית מחוסמת, זכוכית שכבתית וכו'. המחקר נועד להתעמק בהבנת התנהגותו של לוח זכוכית בעומס סטטי ולפתח כלים אמינים לחיזוי ההתנהגות. מטרת המחקר ותוצאותיו יכולות לשמש בהמשך גם לפיתוח פתרונות מיגון משופרים בעלי עמידות גבוהה יותר על בסיס זכוכית.
מכיוון שמדובר בלוחות דקים יחסית ובמפתחים גדולים יחסית , השקיעות של לוח זכוכית תחת השפעת הלחץ הן גדולות יחסית ומתפתחת התנהגות לא ליניארית לרבות כוחות ממברניים תוך כדי כפיפה.
במחקר זה פותח מודל של דרגת חופש אחת אשר בסיסו בניסוח הלא ליניארי של התנהגות טבלה ולוקח בחשבון את התנהגותה הממברנית בנוסף להתנהגות הכפיפה שלה.	המודל מאפשר
להתייחס לתנאי שפה שונים של סמך פרקי וסמך רתום וכן גם לאפשרות מתקדמת שעשויה לאפיין תנאי שפה של לוח זכוכית הנמצא בתוך מסגרת ומתייחסים לחיסום לתזוזה אופקית או להיעדר חיסום לתזוזה אופקית וכן למצב אפס של מאמצים ממברניים בשפה.
נחקרו מקדמיו של המודל הלא-לינארי עבור תנאי שפה שונים. התקבלו הביטויים המועילים של פונקציית איירי (Airy stress function ) ושל המאמצים הממברניים עבור תנאי שפה שונים.
נערכה אנליזה של היחס בין המאמצים הממברניים המרביים למאמצים השלמים עקב פעולות ממברניות ופעולות כפיפה.
מודל החישוב הנ"ל מתייחס לטבלה אלסטית לא ליניארית. הוא שעשוי להתאים לזכוכית עד אשר נוצר כשל מקומי המתרחב לכשל כולל. עם מודל חישוב זה משתלב מודל סטטיסטי לפילוג הפגמים בלוח זכוכית. מודל זה הורחב ויושם לגבי לוח דו מימדי הנחקר כאן, ובתלות בפילוג הפגמים האקראי בו חושבו המאמצים הקריטיים שיגרמו לשבר בכל תא חישוב.
שילוב המודל המכני עם המודל הסטטיסטי מאפשר לבחון בכל תא את המאמצים המתפתחים בהשוואה למאמצים הקריטיים כתוצאה מפילוג הפגמים ולקבוע את רמת העומס והמיקום של התא שבו יתפתח לראשונה מאמץ השווה ברמתו למאמץ הקריטי ויקבע בכך את תחילת השבר של לוח הזכוכית. תהליך החישוב מעמיס את העומס החיצוני בהדרגה, ובכל שלב מחשב את שדה המאמצים הלא ליניארי ובוחן בכל תא אם מתקיים תנאי השבר וזאת על מנת לאתר את שלב העמיסה בו יתקיים המיתאם בנקודה ראשונה כלשהי.
בוצעו מספר חישובים עבור לוחות זכוכית בגיאומטריה זהה ונמצאו נקודות שונות ורמות עומס שונות שבהן מתפתח הכשל.
המודל נוסח באופן מלא ונכתבה תוכנה מתאימה. התבצעו השוואות של חיזוי המודל עם תוצאות ניסויים סטטיים עבור לוחות זכוכית מלבניים המתוארים בספרות.
ניתן לציין כי התקבלה התאמה טובה מאד בין התוצאות שהתקבלו על ידי השיטה שפותחה לתוצאות אנליטיות, נומריות ותוצאות הניסויים.
בהמשך לכך פותחה שיטת ניסוי שתאפשר העמסת לוחות זכוכית בעלי צורה מלבנית בלחץ אחיד מבוקר. נבנה מתקן ניסוי שיכול לפעול על בסיס על לחץ או תת לחץ ומשולבות בו מדידות רצוניות. בשלב ראשון נערכו ניסויים לבחינת תקינות המתקן ואישוש היכולת לבצע ניסויים על לוחות זכוכית, בהם משולבות מדידות כמו רמת הלחץ, השקיעה ועוד. כמו כן שולב צילום מהיר על מנת לזהות את תמונת ראשית הסדיקה של הלוח ומיקום הפגם הקריטי. מערכת זאת מוכנה לשמש בשלב המחקר הבא לסדרות ניסויים על לוחות זכוכית שונים.