שיטות לא הרסניות לזיהוי ואפיון נזקים של מבנים
תקציר
במבנים קיימים ייתכנו נזקים שאינם נראים כלפי חוץ המוציאים את המבנה מתפקודו. בעיה זו הביאה לתנופה רבה של זיהוי ואפיון נזקים על פי מדידות לא הרסניות במבנה. באופן כללי, מטריצות המבנה מעודכנות (קשיחות ומסה) בהתאם לשינויים בתנודות המבנה. במבנים אווירונאוטים ובחלקי מכונות רגישים שיטה זו מיושמת כבר מספר שנים, במבנים אזרחיים יישום השיטה החל רק בזמן האחרון עם התפתחותן של שיטות מדידה מתקדמות. המודלים הקיימים להערכת הנזקים במבנה לפי מדידות אלו עדיין אינם מספקים הן בבחינת רגישותם להפרעות במדידות, מודלים חישוביים שאינם מושלמים, זמן חישוב יקר ומספר מדידות רב הדרוש לקבלת התנהגותו האמיתית של המבנה. לכן יש צורך במיסוד שיטה שגרתית של מדידות שיתנו אינפורמציה לגבי מצבם של מבנים קיימים שהנזקים בהם אינם ניכרים כלפי חוץ, כגון: מבנים ישנים, מבנים שעברו שינויים תפקודיים ומבניים, ומבנים לאחר רעידות אדמה.
המחקר הנו תיאורטי ביסודו ומתמקד בזיהוי ואפיון נזקים לפי גישת עדכון מטריצות המבנה תוך התמקדות בסדיקה בקורות מבטון מזוין. בפרק 1 מובאת סקירה ספרותית לגישות המקובלות כיום לזיהוי ואפיון נזקים בתשתיות אזרחיות תוך התייחסות לשיטות המדידה הקיימות (בעיקר לגבי דיוקן ואמינותן). בסקר מפורטות שיטות גלובאליות ושיטות לוקאליות הקיימות כיום לזיהוי ואיפיון נזקים. פרק 2 מפרט את מטרות המחקר. פרק 3 מתמקד במבני קורות מבטון כשהנזק השכיח במבנים אלו הינו סדיקה. המודלים המקובלים לתיאור סדיקה במבני קורות מבטון מזוין מפורטים תוך בחינת שילובם בפרוצדורות של זיהוי ואיפיון נזקים. בפרק 4 מובא פיתוח המודל האנליטי לזיהוי נזקים עבור ערכים מודליים מדויקים. חישוב עוצמת הנזק נעשתה בשני אופנים הנבדלים באופן הגדרת נעלמי העדכון המודליים. מובאות דוגמאות הבוחנות את יעילות המודלים המוצעים עבור קורות בטון סדוקות. מאחר ומדידת המודים העצמיים והתדירויות העצמיות כוללות אי דיוקים במדידה ובעיות דיסקרטיזציה בפרק 5 מובא פיתוח מודל תאורטי עבור מקרים אלו. המודל המוצע בפרק 4 עודכן עבור אי דיוקים וסטיות במדידת הערכיים המודלים. בפרק 6 מובאת השוואה לתוצאות ניסוייות קיימות בספרות. ובפרק 7 מובא סיכום ומסקנות של המחקר המוצע והצעות להמשך מחקר עתידי.