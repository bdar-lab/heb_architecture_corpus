תגובת פני הקרקע בפעולה דינאמית בסלע הבסיס שלב א'
תקציר
בדו״ח הנוכחי מוצג שלב ראשון של מחקר רב שנתי העוסק בהתנהגות מערכת סלע-קרקע רכה בהשפעת פיצוץ. שלב זה נועד להדמיית פיצוץ המתרחש בסלע ולאנליזת גלי הלם המתפשטים בתווך.
פרק ראשון של הדו״ח מוקדש לסקר רחב של מראי מקום בדינמיקת הסלע בהשפעת מאמצים גבוהים. נבחנו מודלים שונים של התנהגות הסלע אשר בהם משתמשים בבעיות פיצוץ וכן בבעיות אימפקט וחדירה. המודלים מתארים קשרים בין הלחץ לצפיפות ובין הטנזורים הדוויאטוריים של המאמצים והעיבורים וכן קריטריונים שונים של הרס החומר.
בנוסף לזה מובא סקר של שיטות נומריות ושל תוכנות מסחריות מודרניות שמיועדות להדמיית פעולת הפיצוץ והתפשטות הגלים לרבות התחשבות בתופעות של החזרה (reflection) ודיפראקציה diffraction)) של גלי הלם וגלי פריקה בתווך הסלע.
פותחו אלגוריתם ותוכנת מחשב המבוססים על שיטת ההפרשים הוואריאציוניים ( variational differences) להדמיית התפשטות גלי הלם בסלע. השיטה מאפשרת להתחשב בדחיסות לא הפיכה של חומר התווך וגם כן בפלסטיות דוויאטורית.
נפתרה בעיה של פיצוץ בתוך חלל גלילי בתווך סלע אין סופי (גרניט). לחץ הפיצוץ מיוצג על סמך המודל לדטונציה מיידית. האנליזה נעשתה עם מודל אלסטי פלסטי הן נפחי והן דוויאטורי המתחשב בהרס במתיחה בלבד לייצוג התווך. משוואת המצב של התווך מתוארת על ידי קו עמיסה אקטיבית מסוג ״Shock (Hugoniot) EOS " עם פריקה ליניארית עם זווית משתנה בהתאם למשיק לקו העמיסה האקטיבית. תנאי הכניעה במרחב הדוויאטורי הוא תנאי מיזס-שלייכר (von Mises - Schleiher) בצורת לונדבורג (Lundborg).
נחקרו ההשתנות של רדיוס החלל ושל הלחץ פנימי בתוכו בתלות בזמן. כמו כן נבחנה התלות בזמן של המהירויות והמאמצים בתווך ובגבול תווך הסלע וגם הדעיכה של המאמצים המירביים (peak stress attenuation) בחזית גל הלם.