הפחתת משקל של תקרות דרוכות באמצעות תכן אופטימלי של מיקומי העמודים ופריסת כבלי הדריכה
תקציר
תכן מבנים רבי-קומות מעמיד בפני המהנדסים אתגר משמעותי מכיוון שהוא מאופיין על-ידי דרישות סותרות: מצד אחד, המבנים נדרשים לרמות אמינות, בטיחות ותפקוד גבוהות; מצד שני, ישנה חשיבות עליונה להפחתה של העלויות ושל ההשפעה הסביבתית של הבנייה. הפחתת משקל של תקרות בטון יכולה להביא לחסכון משמעותי הן בעלות הבנייה והן בנזק הסביבתי שנגרם בתהליך ייצור הצמנט – באופן ישיר ע"י הפחתת כמות הבטון בתקרות ובאופן עקיף ע"י הפחתת התסבולת הדרושה של המערכות המבניות אשר נושאות עומסים אנכיים ואופקיים אל הקרקע. המחקר הנוכחי מציג גישות מתקדמות לתכן אופטימלי אשר מובילות לתכן במינימום משקל תוך עמידה בדרישות התפקודיות עלפי תקני הבנייה הקיימים. זאת באמצעות מציאת קונפיגורציה אופטימלית של כבלי דריכה ושל מיקומי עמודים אשר יביאו למיצוי אופטימלי של קשיחות התקרה תוך שימוש בעובי המינימלי הנדרש.
דו"ח המחקר מציג גישה חישובית מעשית לתכן אופטימלי של תקרות בטון דרוכות בדריכת אחר עם כבלים לא-מודבקים. הדו"ח נפתח בפרק מבוא, אשר סוקר את הספרות הרלוונטית בתחום ומציג את מטרות המחקר. פרקים 2-4 הם ליבת העבודה ומציגים את התרומות המחקריות העיקריות:
•	פרק 2: ניסוח בעיית אופטימיזציה לתכן ראשוני של פריסת כבלי הדריכה ופיתוח כלים חישוביים יעילים לפתרונה;
•	פרק 3: ניסוח ופתרון בעיית אופטימיזציה לתכן למינימום עלות של פריסת כבלי הדריכה, תוך התחשבות בעלות הנוספת של ביצוע גיאומטריה מורכבת;
•	פרק 4: ניסוח בעיית אופטימיזציה אשר מוצאת את המיקום הגיאומטרי האופטימלי של עמודים בתקרה נתונה עם מיקומי גרעינים ידועים, ופיתוח כלים חישוביים יעילים לפתרונה;
לבסוף, בפרק 5 מוצגת דוגמא שמשלבת את הפרוצדורות החישוביות בפתרון בעיית תכן מציאותית.
הממצאים העיקריים של המחקר הם כדלקמן:
•	בפריסת כבלי דריכה בתקרה, ניכר שעקמומיות הכבלים במישור מגבירה את יעילות הדריכה. הכוחות האקוויולנטיים המתקבלים מפחיתים את ריכוזי המאמצים ומובילים לפילוגי שקיעות ומאמצים מאוזנים יותר מאשר בתכן מסורתי.
•	בכל הדוגמאות המוצגות של אופטימיזציה של פריסת כבלים, מושג חיסכון משמעותי במונחים של כמות פלדת דריכה ועלות. בתקרות פשוטות עם מרחב תכן מוגבל יחסית, האופטימיזציה הצליחה להניב חיסכון בעלויות ובחומרים של כ- 30%. בתקרות עם גיאומטריה מורכבת, החיסכון יכול להגיע ל- 55%.
•	תוך שימוש באוסף של הרצות אופטימיזציה עם ערכי ענישה שונים למורכבות פריסת הכבלים, ניתן להציג חזית פארטו אשר מבטאת את הפשרה בין מורכבות הפריסה לכמות הכבלים – שני הגורמים העיקריים שמשפיעים על העלות הכוללת. בחירה מחדש של תכן אופטימלי מתוך חזית הפארטו משפרת את תוצאות האופטימיזציה הגולמיות ובכך מאפשרת להתגבר על האי-קמירות של הבעיה.
•	אימוץ גישת מיפוי תכונות מאפשר לבצע אופטימיזציה בלתי תלויה ברישות ויעילה מבחינה חישובית של מיקומי עמודים בקומה של בניין. ניתן לבטל את התלות בתכן הראשוני ולהפחית את ההשפעה של האי-קמירות על ידי שימוש במספר טכניקות להימנעות ממינימום מקומי.
בעוד שבמחקר הנוכחי הוצג מיזעור של ההיענות עבור מספר נתון של עמודים, הניסוח ניתן בקלות להרחבה כך שימוזער נפח הבטון של תקרה בהתחשב בדרישות התכן העיקריות במצבי שירות והרס. תוצאות ראשוניות מראות ששינויים קלים במיקום עמוד עשויים להוביל להפחתה של 10% - 15% בעובי תקרת הבטון בעוד ששינויים משמעותיים יותר במיקום עמודים יכולים להניב הפחתות של 50% ויותר בנפח הבטון.
לסיכום, תוצאות המחקר ממחישות את הפוטנציאל הגלום בשימוש בתכן אופטימלי ואת הצורך במחקרים נוספים כדי לקדם את ההטמעה של כלי תכן מתקדמים בפרקטיקה היומיומית.