עומסים תרמיים בגשרים – שלב ב'
גשרי ארגז וגשרי קורות תעלה
תקציר :
1.	מטרות	:
המטרה הסופית של המחקר הנוכחי היא להוביל לתיקון סעיף 5.6 (הטרחות תרמיות) של התקן הישראלי לעומסים בגשרים, ת"י 1227 חלק 1, על מנת לאפשר עדכונו בכל הקשור לתכן גשרי דרך מבטון. כאמצעי וכתשתית להשגת מטרה זו, מטרותיו הבסיסיות של המחקר הן ללמוד את אופי ההטרחות התרמיות להן נתונים גשרי דרך שונים מבטון בתנאי הארץ, לחקור את המהלכים (כנגד הזמן) של פילוגי הטמפרטורה (לגובה ולרוחב הגשר) המתקבלים באזורים האקלימיים השונים, לעבד את הממצאים, להסיק מהם לגבי השינויים הנדרשים בתקן, ולהכין את הצעת התיקון של סעיף 5.6 המוזכר לעייל. כמו כן, לפי בקשה מיוחדת של מע"צ, החברה הלאומית לדרכים, המחקר אמור גם לספק מפרט עבור בדיקות שדה שיבוצעו לאימות חלקי של הממצאים. בשלב א' של המחקר נחקרו גשרי טבלה וגשרי קורות, ומטרת שלב ב' של המחקר הייתה השלמת הנ"ל עבור גשרי ארגז וגשרי קורות תעלה.
2.	ממצאים :
בהמשך לשלב א', ההטרחות התרמיות כוללות: 1) מרכיב של טמפרטורה אחידה בחתך. ההצעה הנוכחית משלימה את ערכי המקסימום והמינימום אליהם עלולים להגיע גשרי ארגז וגשרי קורות תעלה. 2) מרכיב לא ליניארי לגובה החתך. אופיו של מרכיב זה אינו זהה בשלב ההתחממות ובשלב ההתקררות, ולפי הממצאים שהתקבלו במחקר, גם עבור גשרי ארגז וגשרי קורות תעלה הוא שונה במקצת מהפרופילים המוצעים ע"י היורוקוד, ותלוי גם בסוג הגשר. 3) מרכיב לא ליניארי לרוחב החתך. הממצאים והנתונים שהתקבלו בשלב א' נמצאו תקפים גם לגשרי ארגז וקורות תעלה.
3.	המלצות :
1)	להחליף את הנוסח הרשום בפסקה 5.6 בתקן הישראלי ת"י 1227 חלק 1, בתוכן המוצע בפרק 6 של הדו"ח הקודם עם ההשלמות בפרק 5 בדו"ח הנוכחי, 2) לבצע מדידות בשני גשרים לפחות על פי המפרט בפרק 6 של הדו"ח הנוכחי.