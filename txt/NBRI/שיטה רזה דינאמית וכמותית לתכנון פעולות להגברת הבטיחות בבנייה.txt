שיטה "רזה" דינאמית וכמותית לתכנון פעולות להגברת הבטיחות בבנייה
תקציר
ענף הבניה בולט מאד בסטטיסטיקה של תאונות עבודה בעולם כולו. בארצנו נהרגים בו מידי שנה כשלושים איש, המהווים כ-50% מכלל ההרוגים בתאונות עבודה בישראל, אע"פ שמועסקים בענף הבנייה פחות מ-10% מכוח העבודה במשק. מעצם טבעם של אתרי הבנייה, ניהול הבטיחות בהם קשה ומורכב הרבה יותר מאשר בסביבת עבודה קבועה ויציבה כדוגמת מפעל תעשייתי. הדינאמיקה של אתרי הבנייה מתבטאת, בין היתר, בשינויים תכופים ובלתי סדירים של הפעילויות המתבצעות באתר, של תנאי מזג האוויר, של מיקום הצוותים, של מבנה האתר, של התחלפות כוח האדם, ובאופן מיוחד – של חשיפות הדדיות לסכנות של צוותים שאינם קשורים לכאורה אלה לאלה. בעוד שניהול הבטיחות בסביבת עבודה יציבה מתבסס בעיקר על שיגרה של "זה"ב" (זיהוי, הערכה, בקרה) המזהה מצבים מסוכנים קיימים וממזערת אותם, הרי שבאתרי בנייה אין כמעט מצב של שיגרה, ועל-כן חשוב כל-כך לצפות את הסיכונים העומדים להתהוות ולמנוע אותם טרם היווצרותם.
המודל שפותח במחקר זה נועד לייצר כלי עבודה שימושי שיוכל לאפשר חיזוי, הן ברמת המאקרו והן ברמת המיקרו, של הסיכונים המתלווים לכל פעילות מתוכננת; להעריך מראש את ההשפעות ההדדיות שבין פעילות לפעילות; ולהתריע בעוד מועד על רמות סיכון בלתי קבילות.
רמת הסיכון של צוות עבודה מסויים באתר, תלויה בשלושה גורמים עיקריים:
א.	מידת קיומם של גורמי סיכון או מפגעי בטיחות (Hazard Level),
ב.	מידת החשיפה למפגע של נפגעים פוטנציאליים (Exposure Level),
ג.	חומרת הפגיעה הצפויה בהתרחש אירוע (Severity Level).
במחקרנו הוכח שאם מבצעים עבודת הכנה מדוקדקת, אפשר לאמוד בצורה מספרית את ערכיהם של שלושת הגורמים האלה ברמת רזולוציה סבירה, וע"י כך להעריך מראש את רמות הסיכון הצפויות, ואז – לצמצמן או להיערך לקראתן. בעבור כל אחד משלושת חלקי המודל, פותחה שיטה ליצירת מסד נתונים מתאים, ונערכו מחקרי שדה כדי להציב בהם ערכים מספריים רלוונטיים. תחילה פותח המודל הכללי, אשר כונה בשם "CHASTE", ראשי תיבות של: Construction
Hazard Assessment with Spatial and Temporal Exposure. זהו מודל ארבע-מימדי המחשב את רמת הסיכון כפונקציה של מרחב וזמן תוך הסתמכות על:
1.	מאגר נתונים שפותח במסגרת המחקר, וכלל סדרה שלימה של ניתוחים שכונתה: "ניתוח
לגבי עשרות (CJSA = Construction Job Safety Analysis) בטיחות משימת בנייה״
פעילויות בנייה. בניית המאגר התבססה על ראיונות מובנים עם כמאה אנשי מעשה אשר בעזרתם הוגדרו התהליכים האופייניים והציוות האופייני של כל פעילות; נקבעו תרחישים אפשריים של איבוד שליטה; נאמדו ההסתברויות המתאימות להם; והוערכה רמת החומרה של הפגיעה בהתרחש אירוע.
2.	לוח זמנים ממוחשב, אשר מצוי ממילא כמעט בכל פרוייקט בנייה, אשר נתוניו הרלוונטיים יכולים להיקלט בצורה מתאימה בתוך המודל.
3.	מודל גיאומטרי ממוחשב, תלת-מימדי, של אתר הבנייה, מפורט לפי שלבי התקדמות ברמת הרזולוציה הדרושה, אשר נקלט, אף הוא, בתוך מודל ה-CHASTE.
בנוסף לאלה מוכנסים לתוך המודל נתונים ספציפיים של הפרוייקט לגבי גורמים מעצימים (ניהוליים, אישיים וסביבתיים) ונתונים לגבי מידת השימוש בציוד מגן, כי לכל אלה יש ג"כ השפעה על רמת הסיכון באתר.
במסגרת המחקר נבנה מאגר נתונים משמעותי של CJSA; פותחו אלגוריתמים לחישוב החשיפה בסיטואציות שונות של יחסים עתיים וגיאומטריים בין חושף ונחשף (בהפלת חפץ, למשל, העליון חושף את התחתון, ובהתפשטות עשן התחתון חושף את העליון); והוצעו והודגמו מספר סולמות להערכה של חומרת הפגיעה. המחקר כלל הרצת ניסיון של תוכנת אב-טיפוס שבסופה התקבלו גרפים ומספרים המתארים את רמות הסיכון החזויות, הן ברמת האתר כולו והן ברמת הצוות הבודד, הכול לפי רמת הרזולוציה המבוקשת ובפרקי הזמן המבוקשים.
התוצאות מאפשרות תכנון מושכל ויעיל הרבה יותר של ניהול הבטיחות באתר, תוך ניצול המשאבים המוקצבים לנושא בזמן הנכון ובמקום הנכון ללא בזבוזים מיותרים. המודל מאפשר לחזות פני עתיד בעוד מועד, ולשנות מיקום וזמן של פעילויות על-מנת להקטין את רמת הסיכון הכוללת, ובאופן מיוחד – לצמצם ככל האפשר חשיפות הדדיות שאינן הכרחיות. המחקר המתואר בדו"ח זה, יכול לשמש בסיס טוב ליצירתה של תוכנה שימושית לניהול הבטיחות באתרי בנייה.