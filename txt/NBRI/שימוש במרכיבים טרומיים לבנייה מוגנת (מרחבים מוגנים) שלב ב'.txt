שימוש ברכיבים טרומים לבנייה מוגנת (מרחבים מוגנים) שלב ב'
תקציר
לאחר מלחמת המפרץ הראשונה השתנתה תפיסת המיגון של האוכלוסייה האזרחית בישראל. במקום המקלט המסורתי הממוקם לרוב בחלק התחתון של הבניינים, הוחל השימוש במרחבים מוגנים דירתיים, קומתיים ומוסדיים. הוכנו תקנות פיקוד העורף בכל הקשור לתכן מרחבים מוגנים אלה, מנקודת ראות מיגונית. תקנות אלה מתייחסות למרחבים מוגנים מונוליתיים יצוקים באתר בלבד. במקביל ליישום התקנות לתכנון וביצוע מרחבים מוגנים מהסוגים השונים המפורטים לעיל, הוחל בפעילות מחקרית, עיונית וניסויית כאחד, במטרה להעמיק את הידע כבל הקשור להתנהגות מרחבים מוגנים. פעילות זו מבוצעת בחלקה במסגרת המכון הלאומי לחקר הבנייה, תוך שיתוף פעולה הדוק ומתמשך עם פיקוד העורף.
המרחבים המוגנים השונים משולבים בכל מקרה בבניינים בלתי מוגנים הנבנים בשיטות בנייה שונות והמיועדים ליעודים שונים. חלק משיטות בנייה אלה הן שיטות טרומות. צורכי משק הבנייה, הבאים לידי ביטוי גם במדיניות משרד הבינוי והשיכון, מעודדים הרחבה של השימוש בשיטות בנייה מתועשות וטרומות. לאור זאת, במהלך השנים מתחילת היישום של התקנות לתכנון וביצוע מרחבים מוגנים מהסוגים המוזכרים לעיל, התעורר הצורך בישום מרחבים מוגנים טרומים. חברות בנייה שונות פיתחו דגמים שונים של מרחבים מוגנים, בהתבסס על ידע עיוני מוגבל שהיה קיים בנדון. פיקוד העורף אף ערך מספר ניסויי פיצוץ במטרה לבחון את עמידותם המיגונית של מרחבים מוגנים טרומים מסוג מסוים, ברמת התגובה המקומית של קיר מרחב מוגן החשוף ישירות להדף. לאור תוצאות ניסויים אלה, מאשר כיום פיקוד העורף, על בסיס פרטני של כל פרויקט בנפרד ותוך מגבלות הנדסיות שונות, שימוש במרחבים מוגנים טרומים, המשולבים בבנייני קומות טרומים.
המחקר הנוכחי מהווה שלב ב' של מחקר המיועד להעמיק את הידע העיוני והניסויי בכל הקשור להתנהגות מרחבים מוגנים טרומים, פירי מרחבים מוגנים טרומים ושל בניינים המשלבים בתוכם פירי מרחבים מוגנים טרומים.
שלב ב' של המחקר הנוכחי, המוצג בדו"ח שלהלן, התמקד בראש וראשונה בהמשך חקירה ניסויית של התנהגות מחברי לולאות אופייניים, המיושמים כיום בבניית מרחבים מוגנים טרומים, בהטרחות מסוגים שונים, והשוואתם להתנהגות רכיבים מונוליתיים של מרחבים מוגנים, כל זאת בהסתמך על ממצאים ניסויים ראשוניים בנדון, אשר הושגו בשלב א' של המחקר.
במסגרת השלב הנוכחי של המחקר נבחנו בצורה ניסויית דגמים ומחברים של רכיבי מרחבים מוגנים טרומים ומונוליתיים, בעלי נתונים גיאומטריים ו/או נתונים ופרטי זיון שונים מאלה שיושמו בדגמים שנוסו בשלב א' של המחקר. השינויים בדגמים השונים נקבעו בהסתמך על ממצאי הניסויים שנערכו בשלב א' של המחקר, הן במטרה לבחון השפעה חזויה של פרמטרים שונים על התנהגות המחברים (לדוגמא קוטר מוטות השיגום במחברי הלולאות), והן במטרה לשפר את ההתנהגות החזויה של המחברים השונים, לאור נקודות תורפה שהתלו בחלק מהפרטים שנוסו בשלב א' של המחקר (למשל פרטי הזיון במחברי פינה טרומים). המטרות העיקריות של הניסויים שבוצעו בשלב הנוכחי של המחקר היו להרחיב את ההבנה בדבר אופן ההתנהגות החזוי של מחברים מהסוגים הנדונים והשוואת התנהגות זו להתנהגות החזויה של רכיבים מונוליתיים מהסוג הנדון, שבהם קיים שימוש בפלדות זיון מסוגים שונים (מוטות פלדה מצולעים או רשתות פלדה משוכות בקר). הניסויים בוצעו בהעמסות מונוטוניות, ובחלק מהדגמים אף בהעמסות מחזוריות, במישורי ובניצב למישורי הדגמים השונים, בכפיפה, בגזירה ובמתיחה צירית. שני סוגי הדגמים, הטרומים והמונוליתיים כאחד, כללו זיון עיקרי בצורת שתי רשתות זיון ממוטות פלדה מצולעים או מרשתות פלדה משוכות בקר, על-פי דרישות תקנות פקע"ר הישימות, כאשר המחברים של הרכיבים הטרומים כללו לולאות, חישוקים וזיון אורכי ממוטות זיון מצולעים. גם מחברי הפינה של הרכיבים המונוליתיים כללו זיון מיוחד ממוטות מצולעים, כנדרש לפי תקנות פקע"ר הישימות.
תוצאות הניסויים משלימות, מאששות ומרחיבות את הממצאים הראשוניים שהושגו בשלב א' של המחקר, קרי שהדגמים המונוליתיים הינם בעלי חוזק תכן חזוי, על פי התקנים, אך צורת הכשל שלהם הינה פריכה למדי, בעיקר במקרים בהם הזיון שלהם עשוי מרשתות פלדה מרותכות משוכות בקר, זאת כתוצאה מהמשיכות המוגבלת של רשתות מסוג זה. מן הראוי לציין ששימוש במוטות פלדה בודדים מצולעים בקוטר 8 מ"מ בדגמים המונוליתיים אומנם משפר במידה מסוימת את משיכותם, אם כי במידה מוגבלת, זאת עקב המשיכות המוגבלת יחסית של מוטות פלדה מצולעים בעלי קוטר זה. לעומת זאת, מרבית הדגמים הטרומים שנבדקו נכשלו בעומסים נמוכים במידה ניכרת מהעומסים החזויים בהתבסס על חוזק מוטות הזיון, אך צורת הכשל, הקשורה לרוב להתכופפות של מוטות הזיון האורכיים במחברי הלולאות, הינה משיכה. כמו כן, נמצא שבמחברים טרומים המושתתים על לולאות חופפות המוטרחים במתיחה, תסבולת המחבר תואמת את התסבולת התכן החזויה שלהם הנקבעת על סמך חוזק המתיחה של פלדת הלולאות, זאת בניגוד למחברים עם לולאות לא חופפות שבהם יש שימוש בחישוקים החופפים את הלולאות. חוזק המתיחה של מחברים כאלה הינו נמוך במידה ניכרת מזה של מחברי לולאות חופפות.
על סמך ניתוח תוצאות הניסויים, הן אלה שבוצעו בשלב א' של המחקר והן אלה שבוצעו בשלב ב' הנוכחי של המחקר, גובשו הסיכומים וההצעות הראשוניות לגבי המלצות היישום האפשריות של מחברים מהסוגים שנוסו במסגרת שני השלבים (שלב א' ושלב ב') של המחקר הנוכחי, הכלולים בפרקים 4 ו- 6 של דו"ח זה.
תוצאות של ניסויים אלה, יחד עם תוצאות הניסויים שבוצעו בעבר במסגרת שלב א' של המחקר, שימשו, בין היתר, גם כרקע לפיתוח של כלי חישוב אנליטי המיועד לאפשר לנתח ולהעריך בצורה אמינה את ההתנהגות החזויה של בניינים המשלבים בתוכם פירי מרחבים מוגנים טרומים, הן בהשפעת איומים מלחמתיים והן בהשפעת עומסים אופקיים אחרים, כגון עומסי רוח או עומסים סיסמיים, ולהתחשב במאפיינים ייחודיים של המחבר הטרום. כלי אנליטי ייחודי זה מוצג בפרק 5 של דו"ח מחקר זה.