אופטימיזצית התכן של בטונים בעלי עבידות משופרת (בטון מצטופף מעצמו – SCC ) לשיפור קיים ותפקוד ארוך טווח
תקציר
מטרת העבודה הייתה לבחון את האפשרות לפתח בטונים רגילים מבחינת חוזקם (כ- 40 מגפ"ס) בעלי תכונות זרימה של "כמעט SCC" אשר יהיה להם את הפוטנציאל לשמש למטרות של יציקות רגילות לאפשר חיסכון בעבודת ידיים. העלות של בטונים כאלה צריכה להיות נמוכה מזו של בטון SCC רגיל וזאת הודות לשימוש בתכולות קטנה ככל האפשר של צמנט וללא מוסף מצמג.
התערובות שהוכנו היו על כן בעלות מנות מים של 0.70, תכולת צמנט של 270 ק"ג/מ"ק ואף פחות מכך, תוך שימוש במלאנים הנחשבים לחומרי לוואי, אפר פחם ומלאן אספלט שהוא מוצר לוואי במחצבות.
השילוב של מלאנים (מלאן אספלט, אפר פחם ותערובת של שני המלאנים) עם מוסף על פלסטי מהדור החדש, גלניום, אמורים להקנות לתערובת את תכונות הזרימה המשופרות.
תערובות עם מלאן אספלט
1.	בשימוש במלאן אספלט (תערובות 3-6)נדרשה תוספת של כ – 200 ק"ג/מ"ק מלאן לתערובת הבסיס (תערובת 2) כדי לקבל את תכונות ה- SCC. תערובת 4, עם תכולת צמנט של 270 ק"ג/מ"ק נתנה את התכונות האופטימליות.
2.	ניסיונות להקטין את תכולת הצמנט מערך זה, תוך הגדלת תכולת המלאן לא עלו יפה ופגעו בתכונות הזרימה במידה ניכרת כך שלא ניתן היה להגדיר תערובות אלה כ"כמעט SCC".
3.	החוזק של התערובת האופטימאלית היה בכ- 10% גבוה מתערובת הבסיס אשר הייתה בעלת מנת מים ותכולת צמנט זהה. כמו כן החדירות שלה לאוויר הייתה נמוכה יותר במידה משמעותית, אך תכונות הקיים (קרבונציה וחדירות לכלורידים) וקצב הספיגות הקפילרית לא היו שונים באופן מעשי מתערובת הבסיס. ניתן לכן להסיק שמבחינת קיים היא איננה נופלת מתערובת הבסיס.
תערובות עם מלאן אפר פחם
4.	בשימוש באפר פחם (תערובות 7, 8), בגישה דומה לזו של מלאן אספלט ניתן היה להגיע לתערובת מתאימה כאשר תכולת הצמנט נשמרה על 270 ק"ג/מ"ק ותכולת האפר הייתה כ-200 ק"ג/מ"ק (תערובת 8).
5.	החוזק של תערובת זו היה גבוה בכ- 20% מבטון הבקרה והחדירות שלה לאוויר וכלורידים הייתה הרבה יותר נמוכה. שיפור זה בתכונות ניתן לייחס לתגובה הפוצולנית של האפר. יחד עם זאת, התפקוד לקרבונציה לא היה טוב יותר מזה של תערובת הבקרה וזאת בודאי תוצאה של ההקטנה בתכולת מימת הסידן בתערובת עם האפר. הקשירה של דו תחמוצת הפחמן למימת הסידן מקטינה את אפקט הקרבונציה ועל כן בתערובת עם האפר היו שני מנגנונים שנטרלו אחד את השני: מבנה נקבים עדין יותר המעכב חדירה, ותכולת מימת סידן נמוכה יותר המונעת קשירה של דו תחמוצת הפחמן החודרת.
בטון עם תערובת של שני המלאנים
6.	נעשה ניסיון בתערובות 9 – 12 להקטין את תכולת הצמנט ע"י החלפת חלק ממנו באפר פחם ביחסי החלפה שונים, תוך תוספת של כ- 200 ק"ג/מ"ק מלאן אספלט (דומה לתכולתו בתערובת 4) כדי לקבל תכונות SCC. תערובות 9, 10 שהוכנו לפי גישה זה לא נתנו תוצאות משביעות רצון בכל הקשור לתכונות הזרימה.
7.	השגת עבידות תוך שימוש בכמות מים מוגדלת: ניתן היה להתקרב לתכונות הזרימה הרצויות ע"י הגדלת תכולת המים (תערובות 11, 12) אך הדבר לווה כצפוי, בירידת החוזק. יתירה מכך, בתערובות הללו, למרות תכונות הזרימה שהתקרבו לאלה של SCC הייתה הפרשת מים ניכרת והתערובות היו רגישות יותר לסגרגציה. נראה לכן שלא ניתן להקטין בתערובות אלה את תכולת הצמנט מתחת ל- 270 ק"ג/מ"ק ללא לימוד מעמיק של פעילות המוסף העל-פלסטי ביחס להרכבו הכימי של הצמנט.
השפעה על עלויות הבטון:
8.	הבטונים שהוכנו עם תכונות זרימה משופרות הכילו כמויות מוגדלות של מלאן (מלאן אספלט או אפר פחם) וכן כמויות מוגדלות של מוסף על-פלסטי. הוספת חומרים אלה מייקרת את ייצור הבטון הן בעלויות הישירות של החומרים עצמם והן בעלויות הנוספות הקשורות בטיפול בחומרים נוספים במפעל הבטון, עירבול בטון ממושך יותר, מערכת אבטחת איכות הדוקה יותר וכד'. היות והמלאנים, הן מלאן האספלט והן אפר הפחם הוספו לתערובת על חשבון נפח זהה של אגרגט גס וחול טבעי, עיקר השינוי בעלויות הישירות נובע מהפרש המחירים בין המלאנים לבין האגרגטים וכן מתוספת השימוש במוסף על-פלסטי. עלויות אפר פחם (כולל הובלה) דומות במידה מסויימת לאלה של חול טבעי, בעיקר בגלל מרחקי ההובלה הארוכים של החול הטבעי. לגבי מלאן האספלט העלויות אינן ברורות כיום היות והמלאן נחשב כיום לפסולת במחצבות יותר מאשר משאב. עם התרחבות השימוש בו נראה כי עלותו תשתווה לזו של אפר הפחם. יש לזכור, יחד עם זאת, כי הטיפול במלאן אספלט במפעל הבטון מחייב הובלה ואכסון במיכלים סגורים בדומה לצמנט ואפר הפחם, כך שמפעלי הבטון נדרשים להשקעות נוספות במתקני אכסון נוספים לאבקות. בהתבסס על עלויות חומרים כפי שהתקבלו מיצרני בטון לגבי מרחקי הובלה ממוצעים בארץ (צמנט-400 ש"ח/טון, אגרגט גרוס-40 ש"ח/טון, חול טבעי-60 ש"ח/טון, מלאן-60 ש"ח/טון ומוסף מסוג "גלניום 51"-10 ש"ח/ליטר) נראה כי השימוש בכמות מוגדלת של מלאנים לצורך השגת תכונות עבידות משופרות לבטון יכולה להוסיף כ- 15% לעלויות הישירות של החומרים לייצור הבטון.