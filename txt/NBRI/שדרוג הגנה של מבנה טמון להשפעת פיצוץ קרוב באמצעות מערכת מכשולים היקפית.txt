שדרוג הגנה של מבנה טמון להשפעת פיצוץ קרוב באמצעות מערכת מכשלים היקפית.
תקציר
המחקר מציג פתרון של בעיית אינטראקציה בין קרקע יבשה דחיסה פלסטית למכשול קשיח בהחלט ושל אנליזת התגובה של מנהרה מדופנת בדיפון גמיש לפיצוץ קרוב כאשר בין המטען לבין המבנה ממוקם מכשול קשיח בהחלט. השיטה המשולבת שפותחה במחקר מאפשרת חישוב יציב של תופעה מורכבת של תזוזות ועיבורים גדולים של המערכת דיפון-מכשול-קרקע כולל קריסה דינאמית והתמוטטות של הדיפון.
בבעיית אינטראקציה בין המכשול לקרקע נבחן פיזור מאמצי המגע כתלות במרחק המטען ונקבע שבמקרה של פיצוץ קרוב מתפתח המקסימום של מעטפת לחצי המגע בכל הזמנים במרחק מסוים מציר סימטריה, וזאת לעומת המצב בפיצוץ רחוק שבו המקסימום מתפתח על ציר הסימטריה. תופעה זו קשורה לדפורמציה של צורת חזית חלל הפיצוץ בתוך תהליך אינטראקציה בין המכשול לקרקע. נקבע שההפרש בין מקסימום המעטפת ובין הלחץ על ציר הסימטריה של מכשול נייד מהווה גבול עליון של ההפרש הנ״ל במקרה של דיפון גמיש בעל אותה צורה ומסה כללית.
נבחנה ההשפעה של נוכחות מכשול בין מטען למנהרה מדופנת דיפון גמיש על צורתו של הדיפון. נקבע שכאשר המכשול רחוק יחסית מהדיפון הוא גורם לירידה קטנה של עיבורי המבנה. לעומת זאת, כאשר המכשול קרוב מדי לדיפון הוא גורם לעלייה בעיבורים ומחמיר את מצב הקריסה הדינאמית של דיפון המנהרה. נבחנה גם השפעה של גודל המכשול הממוקם באמצע המרחק בין המטען לחזית המנהרה. נמצא שמכשול קטן כמעט אינו מגן על המבנה. כאשר המכשול גדול יחסית, המבנה מוגן על ידו יותר והדפורמציה של חלקו הקדמי הרבה יותר קטנה. מעבר לגודל מסוים של מכשול, השפעת גודלו על תגובת המנהרה שוב קטנה.