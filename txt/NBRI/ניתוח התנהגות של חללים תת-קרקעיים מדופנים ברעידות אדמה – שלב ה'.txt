ניתוח התנהגות של חללים תת-קרקעיים מדופנים ברעידות אדמה שלב ה'
לצורך בחינת ההשפעה של שכבת ביניים, הממוקמת בין דיפון טרומי רב קטעי של מבנה עמוק ובין תווך הקרקע, על תופעת התהודה, נבחן ספקטרום התגובה של המערכת הנ"ל עם דיפון עגול. הוכחה שהשכבה מביאה להופעת תדירויות תהודה (pseudo resonance) נוספות אשר גורמות לעלייה משמעותית אך סופית של פרמטרי תנועת המערכת. שתיים מהתדירויות הנ"ל נקבעו באופן אנליטי והשאר נקבעו באופן נומרי. הוכח שכל התדירויות האלה הושפעו מתכונות הדיפון ומתכונות שכבת הביניים בלבד והשפעתן של תכונות הקרקע עליהן נמצאה זניחה. כתוצאה מכך ניתן לקבוע את התדירויות על סמך פתרון בעיה פשוטה יחסית של תנודת הדיפון הממוקם על מצע אלסטי בעל תכונות של שכבת הביניים. נבחנה התלות של תדירויות התהודה בתכונות של הדיפון ושל שכבת הביניים.
פותחה תוכנת מחשב לפתרון בעיית התנודה של דיפון טרומי לא עגול בעל פרקים הנתונים להטרחות של סיבוב ושל תזוזה קווית (לחיצה\מתיחה וגזירה) הממוקם בתוך מצע אלסטי. נבחנה ההשפעה של תכונות הפרקים וזווית הפעולה של הגל הפוגע על התנהגות המבנה.
לצורך תיאור התגובה הסטטית של מנהרות תת קרקעיות רדודות ובחינת האינטראקציה בין המנהרה לפני הקרקע פותחו אלגוריתם ותוכנת מחשב המבוססים על שיטת האלמנטים הגבוליים. נפתרו בעיות של עמיסה הן בתוך המנהרה (לא מדופנת) והן על פני הקרקע. נבחנו ההשפעות של עומק ההטמנה ושל אי הסימטריה של העמיסה על התנהגות המערכת. עבור דוגמת מנהרה בעלת צורה של גב קמרון קשתי נקבע המיקום המסוכן ביותר של העומס הפועל על פני הקרקע.
השיטה תאפשר בהמשך לטפל בבעיות סטטיות ודינמיות של התנהגות מנהרות מדופנות רדודות (קרובות לפני השטח) בעלות צורה כלשהי. כמו כן תאפשר השיטה לבחון אינטראקציה בין מבנים תת קרקעיים רדודים ובין מבנים על פני הקרקע.