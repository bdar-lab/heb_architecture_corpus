פיתוח אריחי חיפוי למעטפת בניין המבוססים על גאומטריות מורכבות
תקציר
המחקר בחן את פוטנציאל השיפור בבידוד התרמי של חזיתות באמצעות שימוש באריחי חיפוי העשויים בגאומטריה מורכבת. המחקר מבוסס על ההנחה שגאומטריה מורכבת של אריחי חזית תאט את זרימת האוויר על גבי החזית ובכך תיצור אזור מיקרו אקלים. מכיוון שאויר הינו מבודד טוב יגרום המיקרו אקלים לעליה ביכולת הבידוד התרמי של החזית כך שתוכל באופן פוטנציאלי לשפר את הבידוד התרמי של חזיתות מבנים עד כדי להוות תחליף לחומרי בידוד תרמי בהם נעשה שימוש כיום בענף הבניה כלוחות פוליסטירן, קצפים וכד׳.
בוצע סקר ספרות מדעית וסקירה על מבנים בהם תוכננה ו/או נבנתה חזית בעלת גאומטריה מורכבת. הסקר מצא כי קיימים מעט מאוד מחקרים הבוחנים נושא זה באופן מדעי. מהסקירה על מבנים בעלי חזיתות בגאומטריה מורכבת עולה כי למרות שהמטרות של גאומטריה זו כללו, בחלק מהמקרים שנבדקו, הגדלת הבידוד של מעטפת המבנה, לא נמצא ביסוס מדעי לנושא זה בפרויקטים שנבדקו.
על מנת לבחון את הנחת המחקר הוקם מערך ניסוי פיזי של מנהרת רוח הבוחן זרימת רוח על אריחי חזית. במערך זה נבדקה השפעת שינוי הגאומטריה על מעבר החום תוך שימוש השוואתי באריחים חלקים ובעלי גאומטריה מורכבת שהודפסו במדפסת תלת מימדית. מערך הניסוי הפיזי איפשר לקבל תוצאות ראשוניות של זרימת האוויר על גבי החזית וכן לפתח ולתקף ממוחשבת שבודקת זרימת רוח ומעבר חום על גבי חזיתות. בכל הבדיקות במחקר (הפיזיות והממוחשבות) נעשה שימוש בקיר/אריח העשוי מבטון ברוחב של 15 ס״מ. מכיוון שהבדיקות במחקר הם השוואתיות, כלומר, בוחנות באופן השוואתי את ההשפעה של שינויים בגאומטריה של חזית/אריחי החזית אל מול חזית שטוחה ההשפעה היחסית של הגאומטריה תהיה דומה גם במימדי חזיתות/אריחי חזית אחרים.
לאחר יצירת ותיקוף המודל הממוחשב פותחו כ 50 גאומטריות שונות של אריחי חזית שחולקו למשפחות בהתאם למקורות המידע/השראה בהם נעשה שימוש בפיתוח האריח. הורצו כ 150 ריצות סימולציה במהירויות רוח של 1מטר/שניה, 5 מטר/שניה ו 10 מטר/שניה. הרצות אלו את בדקו את העברת החום (heat transfer rate) של כל אריח. התוצאות מראות כי קיים הבדל משמעותי בהעברת החום בין גאומטריות האריחים השונות בכל אחת ממהירויות הרוח שנבדקו. במהירות רוח של 1 מטר/שניה התקבלו תוצאות שמציגות שיפור בביצועי העברת החום (יחסית לפלטה ישרה) של עד כ 25% וכאלה שפוגעות בביצועים בעד כ 10%. במהירות רוח של 5 מטר/שניה התקבלו תוצאות שמציגות שיפור של כ 30% וכאלה שפוגעות בביצועים בעד כ 18%. במהירות רוח של 10 מטר/שניה התקבלו תוצאות שמציגות שיפור של עד כ 24% וכאלה שפוגעות בביצועים בעד כ 31%. מתוצאות אלה ניתן להסיק כי ניתן בעזרת שינוי גאומטריה להגדיל את ביצועי העברת חום (הקטנת העברת חום) יחסית ללוח שטוח בממוצע בכ 25%.
לאריחי חזית בעלי גאומטריה מורכבת קיים יתרון נוסף הקשור ליכולת הצללה עצמית. מחקר זה בדק במקביל גם את השפעת הקטנת הקרינה על החזית בעקבות ההצללה העצמית של האריחים. התוצאות מראות שניתן להגיע להקטנה של כמות הקרינה על החזית בראיה שנתית עד כ 75% יחסית לאריח שטוח.
שילוב התוצאות של מעבר החום והקרינה בחזית נבחנו מבחינת האפשרות לשמש כבידוד תרמי העומד בתקן 1045 במבנים חדשים ו/או כתחליף לבידוד בשיפוץ מבנים ישנים. ניתוח התוצאות מראה כי השיפור שנמצא בשימוש באריח בעל גאומטריה מורכבת לא יוכל להחליף בידוד תרמי במבנים חדשים באופן שיענה לתקן 1045 אך יוכל לסייע באופן משמעותי (כ 10%) כתוספת לבידוד קיים. בנוסף, נראה שיש היתכנות לשילוב של אריחים בעלי גאומטריה מורכבת בפרויקטים של שיפוץ ושיפור בידוד של מבנים קיימים בהם לא קיים בידוד תרמי. במבנים מסוג זה התרומה המשותפת של הגאומטריה לבידוד והפחתת הקרינה יכולה לשפר באופן משמעותי את הביצועים האנרגטיים של המבנה. מחקר נוסף נדרש על מנת לאשש הנחה זו ולהגדיר באופן אמפירי את ערכי הבידוד התרמי הנוצר בתנאים אלה, תרומתו לחסכון באנרגיה ביחס לשיקולי עלות תועלת מבחינת ייצור והתקנת האריחים.
השלב האחרון של המחקר כלל ייצור דוגמאות אריחים בשתי שיטות ייצור. שיטה מסורתית בה נעשה שימוש בתבניות שנוצרו בעזרת סי.אנ.סי ליציקת אריחי בטון ושיטה שפותחה למחקר בה נעשה שימוש בתכונות הבדיות של חומרים מרוכבים ליצירת אריחים העשויים משילוב של בטון וחומר מרוכב. שתי השיטות נמצאו מתאימות לייצור אריחי חזית בגאומטריה מורכבת.