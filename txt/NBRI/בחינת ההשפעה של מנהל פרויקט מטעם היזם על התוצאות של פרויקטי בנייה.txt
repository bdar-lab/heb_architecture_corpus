בחינת ההשפעה של מנהל פרויקט מטעם היזם על התוצאות של פרויקטי בנייה
תקציר
החיפוש אחר הגורמים אשר מובילים להצלחה בפרויקט – בכלל, ובענף הבנייה – בפרט, ולביצועים טובים יותר מתפרש על פני עשרות שנות מחקר, כאשר המטרות העיקריות הן שיפור יעילות הארגון, הגדלת רווחיות, צמיחה ובניית יתרון תחרותי בעבור החברה. מחקרים רבים בתחום הבנייה ניסו לשפר את התוצאות מבחינת שיטות הבנייה, חומרי הבנייה וטיוב התהליכים תוך שימוש בתוכנות וביישומים מתקדמים. הדו"ח של הפורום הכלכלי העולמי (2016 ,.Ranz et. al):
התווה ,(Shaping the Future of Construction: A Breakthrough in Mindset and Technology)
את הכיוונים אליהם שואף להתפתח ענף הבנייה העולמי, ברמה הטכנולוגית, הניהולית והאסטרטגית. הדו"ח סקר את הפרקטיקות הנדרשות לעתיד יציב של ענף בנייה התומך בחדשנות, ומציין כי לתעשיית הבנייה קיים פוטנציאל עצום לשיפור הפריון והיעילות הצוותית הודות לטכנולוגיות ושיטות בנייה מתקדמות. בהתאם לכך, חברות אשר משכילות לפתח ולשכלל טכנולוגיות, ליישם שיטות ניהול מתקדמות ואשר שוקדות באופן רציף על הכשרה, הטמעת חדשנות וניהול הידע הארגוני, למעשה מכינות את עצמן להתאמה אסטרטגית עתידית לענף הבנייה, ושכרן יהיה בהישגים עודפים מול מתחריהן בענף.
במסגרת זו, הספרות המחקרית עוסקת רבות בניסיון לזהות את המשתנים העיקריים להצלחתם של פרויקטים, ובתוכם את מידת השפעתו של מנהל הפרויקט על תוצאות הפרויקט. אחת השאלות העולה מתוך ממצאי מחקרים היא: האם קיים קשר בין נוכחותו ומידת מעורבותו של מנהל פרויקט מטעם היזם על ביצועי הפרויקט בהיבטי לוחות הזמנים, התקציב והאיכות?
כיום, בישראל, פונקציית מנהל הפרויקט כוללת בתוכה את האחריות על הפיקוח ההנדסי, אך איננה
מעוגנת בחוק, והיא מוגדרת באופן כללי בלבד. למעשה, כל אדם בישראל יכול למלא תפקיד זה, ואין כלל חובה חוקית לאיישו. כתוצאה מכך, וכפי שעולה ממחקרי העבר, השפעתו של מנהל הפרויקט בישראל על איכות מוצר הבנייה מוגבלת ביותר.
על מנת לשפר את תפוקות ענף הבנייה, ובכך להשיג את יעדי הצמיחה החזויים, עולה הצורך בהגדרה ברורה של מנהל הפרויקט, ובפרט נדרש להגדיר את ההסמכה והידע הנדרשים ממנהל הפרויקט ואת תחומי אחריותו.
המלצתה של ועדת זיילר, שהוקמה בעקבות אסון ורסאי, בנוגע לנוכחותו של מנהל הפרויקט מטעם היזם בכל סוג בנייה, מתחברת היטב עם תוצאות מחקרי עבר אשר בהם נקבע כי על אף שבמרבית פרויקטי הבנייה בישראל יש ליקויי בנייה, היזם, באמצעות המפקח מטעמו, זיהה רק חלק קטן מליקויים אלה. קרי, פונקציית המפקח לבדה, כפי שהיא מוגדרת ומיושמת כיום, אינה יעילה במניעת כשלים וזיהוי ליקויים.
באמצעות סקירה ספרותית, ניתוח כמותי סטטיסטי וניתוח איכותני מעמיק של פרויקטי בנייה בארץ, ותוך השוואה למצב במדינות מפותחות אחרות, מחקר זה מתווה קווים מנחים להגדרת תפקידו של מנהל הפרויקט מטעם היזם בפרויקטי בנייה.
מטרתו העיקרית של המחקר הייתה לבחון את מידת השפעתו של מנהל פרויקט מטעם היזם על תוצאות הפרויקט, ובכללן – עמידה ביעדי הפרויקט מבחינת תקציב, לוחות זמנים ואיכות, וכן להגדיר מנגנון פיקוח יעיל לצורך גילוי מוקדם של כשלים וליקויי בנייה ומניעתם, וזאת על מנת לסייע בגיבוש מדיניות לגבי מעמדו הסטטוטורי של מנהל הפרויקט מטעם היזם בענף הבנייה בישראל.
המחקר נערך בשלושה מישורים עקריים:
1.	סקירה ספרותית בדבר השפעת מנהל הפרויקט מטעם היזם על ביצועי הפרויקט. במסגרת סקירה זו נבדק כיצד עובד מנגנון ניהול ופיקוח בפרויקטי בנייה במדינות מערביות מתקדמות: ארצות הברית, אוסטרליה, צרפת ובריטניה.
2.	ניתוח סטטיסטי של המצב הקיים בענף הבנייה בארץ באמצעות סקר שדה שכלל שאלון מורחב ומעמיק אשר בחן את היבטי הפרויקט ומנהל הפרויקט. במסגרת הסקר נדגמו 124 פרויקטים מתחומי הבנייה והתשתיות אשר בנייתם הסתיימה.
3.	ראיונות עומק עם 15 מנהלי פרויקטים מובילים בחברות יזמיות ובחברות מנהלות, כדי לאשש את סקר השדה וכדי לבחון מאפיינים ועקרונות לניהול פרויקטים אותם הם מיישמים בעבודתם, ואשר מובילים לדעתם להצלחתו של פרויקט.
מתוך ממצאי הסקירה הספרותית עולה שבעוד שבישראל מנהל הפרויקט מטעם היזם אחראי במסגרת תפקידו גם על הפיקוח ההנדסי, בכל המדינות שנסקרו מנגנון ניהול הפרויקט מטעם היזם ומנגנון הפיקוח מטעם היזם מופרדים זה מזה והם מבוצעים על ידי גופים שונים שאין ביניהם קשר העלול להתאפיין בניגוד אינטרסים מובנה. מנגנון ניהול הפרויקט מטעם היזם עוסק ב"ניהול טהור", מתוך גישה עסקית תוצאתית ברורה שלפיה הוא מוביל את תהליכי הפרויקט לצורך השגת יעדי התקציב, לוח הזמנים ודרישות התכן, ואילו מנגנון הפיקוח מטעם היזם האמון על האיכות נעשה על ידי גורם צד שלישי. במדינות שנסקרו נמצא כי מנגנון פיקוח הנדסי זה מחוייב עפ"י חוק, ומבוצע על ידי גוף עצמאי
אשר הוסמך על ידי המדינה, והוא בלתי תלוי בסביבת הפרויקט ובעל יכולת להפעיל סנקציות כלכליות לצורך מניעת כשלים. מנגנון פיקוח הנדסי כזה, מופעל ומבוקר ע"י הרשויות או ע"י חברות הביטוח אשר מעוניינות בבנייה בטוחה. קרי, המדינות שנסקרו פועלות מתוקף סמכותן על מנת להבטיח את איכות הבנייה ואת התאמתה להוראות החוק, ואינן נשענות לצורך הפיקוח על יכולות היזם הבונה.
מסקר השדה עולים הממצאים הבאים:
1.	בישראל, מנהלי פרויקטים מתחילים לנהל פרויקטים בהיקפים גדולים כבר בשלב מוקדם בחייהם המקצועיים. פרקטיקה זו מנוגדת לתהליך רצוי של הכשרת מנהלי פרויקטים כפי שעולה מסקירת מדינות מערביות אחרות.
2.	החברות המצטיינות בהשגת יעדי הפרויקט הן חברות הבנייה הנסחרות בבורסה וחברות הבנייה הפרטיות אשר באופן מובהק משיגות תוצאות עדיפות על פני יתר החברות (יזם ציבורי, קבוצות משקיעים וקבוצות רכישה).
3.	קיים פער משמעותי בהשגת יעדי הפרויקט בין המגזר הפרטי למגזר הציבורי. המגזר הפרטי משיג את יעדיו עם חריגות נמוכות מהממוצע בעוד שבמגזר הציבורי החריגות הן מעל הממוצע.
4.	יזם אשר מפעיל מנגנון ניהול פרויקטים אורגני בנוסף למנגנון ניהול ופיקוח חיצוני (או במקומו) במגזר הפרטי, משיג תוצאות טובות יותר באופן מובהק בביצועי הפרויקט, ביתרון ניכר ביחס לכל מנגנון ניהול פרויקטים אחר.
5.	במגזר הפרטי: ככל שהוותק של החברה היזמית בענף הבנייה עולה, כך הפרויקט משיג טוב יותר את יעדי התקציב, לוח הזמנים והאיכות. במגזר הציבורי: לא נצפה קשר בין הוותק של הארגון לבין ביצועי הפרויקט.
6.	במגזר הפרטי : ככל שהיקף שכר הטרחה של מנגנון ניהול הפרויקט גדול יותר, כך הושגו תוצאות טובות יותר באופן מובהק בבצועי הפרויקט. במגזר הציבורי, לעומת זאת, המגמה היא הפוכה.
7.	קיים פער בין ההיקף והחומרה של ליקויי בנייה כפי שמדווח על ידי מנהלי הפרויקטים לבין הממצאים העולים ממחקרי עבר. לכאורה, "המציאות נראית ורודה". ממצא זה מתחבר היטב עם המחקרים האחרונים שנערכו בנושא אי-איכות בבנייה, אשר מוכיחים כי מנגנון הפיקוח אינו מוכוון איכות, ואיננו מזהה את הליקוי, אם כתוצאה מהעומס הרב אשר מוטל עליו, או מכיוון שהליקוי מתגלה בד"כ כאשר המנהל כבר נמצא מחוץ לתמונה.
8.	הפעלת מנגנון פרס-קנס בפרויקט, כפי שנעשה בחלק מן הפרויקטים, אינה משפיעה בצורה מובהקת על השגת יעדי התקציב, לוח הזמנים, או האיכות, ולמעשה – מנגנון זה אינו משיג את המטרה לשמה הוא קיים.
במישור השלישי והאחרון, ריכזנו במחקר את העקרונות המנחים להצלחה ואת התובנות כפי שעולים מהמחקר האיכותני מבוסס ראיונות עם מנהלי הפרויקטים והיזמים מהבכירים בתעשיה.
המחקר האיכותני הוא משלים למחקר הכמותי, ונערך בו שימוש בחקר תחומים שאינם ניתנים לכימות, למדידה ולניתוח סטטיסטי, כגון חקר אופנים שונים של מנהיגות. היתרון של המחקר האיכותני, כמשלים למחקר כמותי, בא לידי ביטוי עיקרי באפשרות להתמקד בניסיונו של אדם ספציפי, בתוך
ההקשר הגדול ולקבל דוגמאות לתמונה אישית לצורך הבנת מגמות ותהליכים. היטיב לנסח זאת חוקר ההצלחה בניהול, 2009) Alexander Laufer), בראיון אחרון שנערך עימו:
Instead of, “Why don’t practitioners use what researchers know? I ask, why don’t researchers use what practitioners know?” (Laufer, 2009)
להלן הממצאים העיקריים שלנו מהראיונות עם הבכירים בתעשיה:
1.	מנגנון ניהול ופיקוח צמוד והדוק מטעם היזם, למרות עלותו, בסופו של יום חוסך הן לקבלן והן ליזם באופן ודאי בעלויות תקופת הבדק והאחריות על המבנה, ובכך מחזיר "מעל ומעבר" את ההשקעה בו.
2.	יתרונו העיקרי של מנהל הפרויקט הינו ניהול משברים. באמצעות ניהול נכון ויעיל יכול מנהל הפרויקט ברגעים הקריטיים לשחרר חסמים ולפתור בעיות, ועל ידי כך לדאוג לרציפות והמשכיות הפרויקט ולסייע באופן מכריע להצלחתו ולעמידתו ביעדים.
3.	בניית מנגנון הנדסי בחברה יזמית וניהול פרויקטי החברה באמצעות מנהלי פרויקטים אורגניים שהם עובדי החברה, מהווים את הדרך הטובה והנכונה ביותר להבטחת הצלחת הפרויקט, על אף היותה של שיטה זו היקרה ביותר בטווח המיידי.
4.	יזמים מובילים "אינם מתכסים בשמיכתו של הקבלן", אלא דואגים למנגנון ניהול פרויקט ופיקוח אורגני מטעם החברה, אשר לעיתים מפעיל גם חברת ניהול ופיקוח הנדסי חיצונית, חברת אבטחת איכות חיצונית וחברת יועצי בטיחות חיצונית. כל אלו מבצעות פיקוח הדוק ובקרה צמודה על הקבלן, והן נותנות דין וחשבון ליזם בלבד.
5.	הפתרון המתבקש לשיפור תפוקות הענף ואיכות הבנייה הוא הקמת מנגנון פיקוח הנדסי חיצוני ובלתי תלוי, כפי שקיים במדינות המערב המתוקנות; מנגנון ללא אינטרסים עסקיים עם הפרויקט ועם המעורבים בו, גם לא בדרכים עקיפות. רק מנגנון מסוג זה יכול לכפות על הקבלן את שיפור האיכות ומתן תשומת-לב יתרה לליקויי הבנייה.
6.	בהתאם למפורט לעיל, מומלץ לקדם בחקיקה מנגנון פיקוח בלתי תלוי בפרויקט אשר יבחן את כל שלבי ההקמה ויערוך את הבדיקות הנדרשות באבני דרך עיקריות. הבחינה תעשה על ידי גוף שהוסמך לכך על ידי המדינה כדוגמת מעבדות צד שלישי בארה"ב.
7.	בעוד שבמדינות המפותחות מסלול אופייני של מנהל הפרויקט מתחיל בצבירת ניסיון בתכנון או בביצוע, אחר כך מספר שנים בפיקוח, ורק אז – ניהול פרויקטים, הרי שבישראל התהליך לא-פעם הפוך: המהנדס הצעיר מתחיל כמנהל פרויקט, ובמהלך תפקידו זה לומד רק באופן חלקי ומזדמן מהו תכנון ומהו ביצוע. כל זמן שמנהל הפרויקט אחראי גם על הפיקוח ההנדסי, נדרש לקדם רגולציה בנושא אשר תגדיר מי רשאי לעסוק בניהול פרויקטים ומהי כשירותו הנדרשת.
לסיכום, כיום נמצא ענף הבנייה בישראל במצב של חסר בחדשנות ביחס לענפים אחרים בהם תהליכי החדשנות מואצים. כדי לאפשר לענף להתמודד עם חלק מאתגרי העתיד, הוא נדרש לנצל את הידע,
הניסיון והיכולות של מנהלי הפרויקטים, אשר להם יתרון מובנה ומוכח, ולאפשר להם להנהיג את הפרויקטים להצלחה. מנהיגות זו הינה הכרחית על מנת ליצר שינוי, ובכוחה להקטין את הפערים הקיימים מול הענפים האחרים. אחד החסמים המרכזיים להצלחה המבוקשת הנו תחום הפיקוח ההנדסי על איכות הבנייה. תחום זה כיום, שזור בתפקידו של מנהל הפרויקט.
המסקנה העיקרית העולה ממחקר זה הינה כי בדומה לנהוג במרבית מדינות המערב, מנגנון הפיקוח ההנדסי חייב להיות מופרד מסביבתו העיסקית של הפרויקט, מעוגן בחקיקה ונתון להסמכה ובקרה מטעם המדינה. אם כן, המלצת המחקר היא שהמפקחים אשר יוכשרו ויוסמכו במסגרת זו, ואשר יבצעו את כל הפיקוח ההנדסי לרבות כל בדיקות המעבדה הנדרשות, כמו גם את התאמת הבנייה לרגולציה, לא יוכלולעסוקבכל אספקט אחר של ענף הבנייה, וזאת על מנת למנוע ניגודי עניינים.
מומלץ לערוך שלושה מחקרי המשך: המחקר הראשון יבחן את הגורמים לפער הקיים בין ביצועי המגזר הציבורי ביחס לביצועי המגזר הפרטי בענף הבנייה בישראל; המחקר השני יבדוק את הגורמים לפער בין היקף ליקויי הבנייה כמדווח בפרויקטים בכל העולם לבין היקפי ליקויי הבנייה כמדווח על ידי המנהלים בארץ; והמחקר השלישי – יבחן שיטות חדשניות ומתקדמות לניהול פרויקטי בנייה אשר פותחו ומפותחים כיום בעולם.
הורדה הדו"ח השלם