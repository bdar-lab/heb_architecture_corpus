שיפור תפקוד וקיים של בטונים באמצעות ננו-תוספים מינרליים חרסיתיים
תקציר
במחקר "מוספים מינראליים חדשניים לשיפור ריאולוגיה ותפקוד המלטים לטיח" שבוצע במכון נמצא שהננו-תוספים מינרליים משפרים באופן משמעותי תכונות של מלטים על בסיס צמנט. מטרתו העיקרית של המחקר הנוכחי היתה לבחון בצורה שיטתית את פוטנציאל השימוש בננו-תוספים מינראליים בתערובות בטון עם תכולות צמנט שונות. המחקר התבסס על אפיון של תערובות בטון בעלות תכולות צמנט משתנות בתחום 250 עד 460 ק"ג/מ"ק. במסגרת המחקר נבדקו תכונות של תערובות עם מוסף פלסטי מסחרי וננו-תוסף מינראלי Laviothix P100 מתוצרת חברת Laviosa - Bentec, איטליה, אשר נבדק במסגרת המחקר הקודם והראה תוצאות טובות מאוד. תכולת הננו-תוסף בתערובות בטון הייתה מ-0% עד 4% ממשקל הצמנט. הבטונים הוכנו עם מנות מים של 0.64 ו-0.8 וסומך מעל 180 מ"מ, עם או ללא מוסף משפר עבידות. מנות מים כה גבוהות נבחרו ע"מ לקבל בטונים בעלי תיפקוד נמוך בסביבות תוקפניות ולבדוק האם יחול שיפור בקיים שלהם כתוצאה מהוספת הננו-תוספים. הבדיקות שנערכו נועדו לענות לשאלה העיקרית האם ננו-תוספים עשויים לשפר את קיים בטונים במגע עם גורמים תוקפניים, כגון: כלורידים, סולפטים וקרבונציה.
ממצאי המחקר:
o לתוסף ננו-מינראלי כמעט ולא הייתה השפעה על חוזק הבטונים;
o לננו-תוסף הייתה השפעה חזקה על תהליך חדירת יוני כלור אל תוך הבטון. נוכחות של ננו-תוסף הקטינה במידה ניכרת את עומק החדירה ותכולת יוני כלור חופשיים בבטונים עם תכולות צמנט בינונית גבוהה (כ-340 ק"ג ל-1 מ"ק) וגבוהה (כ-460 ק"ג ל-1 מ"ק). נמצא שתוצאות הבדיקה החשמלית המואצת של דיפוזית כלורידים המאולצת כלורידים, שיקפה את המוליכות החשמליות של ננו-תוסף בבטון וכמעט ולא שיקפה את חדירת יוני כלור לבטון עם ננו-תוסף.
o לא התגלה שיפור בעמידות בגיבוש סולפטים של בטונים עם הננו-תוסף לעומת הבטון ללא ננו-תוסף. לכן סביר שלננו-תוסף מסוג ששימש במחקר זה לא תהיה תרומה לקיים הבטון בתנאים בהם עלול להתרחש גיבוש סולפטים.
o בתנאים המעודדים קרבונציה בבטון פעל ננו-תוסף מונטמורילוניטי ששימש במחקר זה על עיקרון הספיחה למשך זמן מוגבל. כתוצאה מכך תרומתו לשיפור קיים הבטון לטווח ארוך בתנאי קרבונציה היא קטנה.
o תוצאות המחקר מאפשרות להגיע למסקנה שבבטונים עם הננו-תוספים חשוב שבחירת הננו-תוסף ייעשה בהתאם לכושר ספיחתו של אניונים הפועלים בסביבה לה חשוף הבטון.