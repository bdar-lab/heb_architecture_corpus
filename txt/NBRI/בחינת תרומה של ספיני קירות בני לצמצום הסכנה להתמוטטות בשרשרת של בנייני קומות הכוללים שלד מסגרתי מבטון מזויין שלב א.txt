בחינת התרומה של ספיני קירות בני לצמצום הסכנה להתמוטטות בשרשרת של בנייני קומות הכוללים שלד מסגרתי מבטון מזוין שלב א'
תקציר
מרבית בנייני הקומות הקיימים והמתוכננים כיום בישראל הינם מבנים שלודים מבטון מזויין, שרבים מהם הם מבני מסגרת עם קירות מילוי מבני בלוקים מסוגים שונים. פגיעה במבנים כתוצאה מאירוע קיצון (כמו נגיפה, אירוע מלחמתי או רעידת אדמה) עלולה לגרום נזק מקומי ניכר לרכיב או למספר רכיבים. עמוד חזית מהווה חלק ממסגרת הבטון המזויין ותפקידו העיקרי הוא נשיאת עומס אנכי והעברתו ליסוד. פגיעה חמורה בעמוד כזה משמיטה את התמיכה מהמסגרת ועלולה לגרום להתפתחות התמוטטות בשרשרת של המסגרת ולהרחבת הנזק המקומי לנזק כולל רחב היקף. באירוע כזה, נטיית המסגרת לפתח שקיעה ניכרת במקום העמוד החסר עשויה להתרסן ולהתייצב הודות להשתתפות קיר המילוי מבני בלוקים בהתנגדות. בכוחו של קיר מילוי מתאים מבני בלוקים לפתח בתנאים מסוימים מערכת חלופית להעברת עומסים ולרסן את התפתחות הנזק ולמנוע נזק כולל.
המטרה העיקרית של המחקר הנוכחי היא להבין את תרומתם והתנהגותם של קירות מילוי מבני בלוקים ושל מסגרות מבטון מזוין הממולאות בספיני קירות בני בהטרחות קיצוניות, הנובעות מאובדן סמך אנכי של מסגרת בגין הרס עמוד. המרכיב היסודי של התנהגות המבנה במקרה כזה הוא התנהגותו של תא מסגרת מבטון מזויין עם קיר מילוי מבלוקי בני בהטרחת כוח אנכי בקצה תא המסגרת, כתוצאה מאובדן סמך אנכי במקום זה, ולכן המחקר יתמקד בחקירת ההתנהגות של יחידה אופיינית כזאת המוגדרת על ידי שדה יחיד לגובה קומה אחת של מסגרת מבטון מזויין עם קיר מילוי מבני בלוקים, שאיבדה תמיכת עמוד נושא בקצה ונתונה להטרחה אנכית של עומס בציר העמוד הנ"ל.
שלב המחקר הנוכחי הינו שלב ראשון של מחקר ניסויי במסגרתו נערכו עשרה ניסויים על דגמים בקנה מידה מוקטן 1:2 של מסגרות בטון חד-תאיות, שנתוניהם הגיאומטריים והחומריים מייצגים מסגרות וספיני קירות בני הנפוצים בבנייני מגורים בישראל. במסגרת הניסויים נבדקו ארבעה פרמטרים מתוך חמישה עשר הפרמטרים המשפיעים על התנהגות המסגרות: יחס קשיחות עמוד/קורה, פרטי הזיון של המסגרת, סוג הבלוק של קיר הבני ושיטת הבנייה. בשלבים הבאים של המחקר יבדקו פרמטרים אלה ונוספים במטרה לעמוד את
השפעתם ועל מנת להוביל להנחיות תכן מתאימות שישפרו את עמידותם של מבנים כאלה במקרי קיצון.
עיקרי הממצאים של הניתוח הפרמטרי במסגרת שלב המחקר הנוכחי:
•	קיום ספיני קירות בני מגדיל באופן משמעותי את התסבולת של מסגרות בטון מזויין.
•	לפרטי זיון משופרים במסגרת יש השפעה גדולה מאד על תסבולת הדגם לעומס אנכי
מונוטוני.
•	תרומת שינני בטון הנוצקים לתוך קיר המילוי הינה משמעותית בעיקר בקירות עם מילוי בלוקי איטונג ופרטי זיון רגילים.
•	לסוג הבלוק יש השפעה רבה על תסבולת ועל מיקום הכשל במסגרת.
•	הפרמטר "יחס הקשיחות עמוד/קורה" משפיע בצורה מוגבלת על תסבולת הדגם כשהמסגרות ממולאות בספיני קירות בני. לעומת זאת, לפרמטר השפעה ניכרת כשהמסגרות ריקות.
•	התנגדות של מערכת מסגרתית מבטון מזויין עם קירות מילוי מבני בלוקים בהשפעת עומס אנכי כמתואר לעיל גדולה במידה ניכרת מהתנגדותה לפעולת עומס אופקי, הפועל במקרה של רעידת אדמה.
ממצאי השלב הראשוני מספקים הבנה משמעותית לאופי הנזקים המתפתחים ולמקורות החולשה היחסית המשפיעים על ההתנגדות הגבולית של המסגרת הנדונה. אבחנות אלה מהוות בסיס לשיפור פרטים ולבחינה בהמשך המחקר. נוסף על כך מתברר הצורך לברר באופן יסודי את האינטראקציה בין קיר הבני לרכיבי המסגרת, על מנת להגדיר את נתוני התכן הדרושים לרכיבים אלה על מנת להבטיח תפקודם הבטוח.