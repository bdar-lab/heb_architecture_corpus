בטונים בעלי חוזק גבוה שלב א'
חלק ב':
תכונות בטונים מאגרגטים מקומיים
תקציר
1.	מטרות : בחינה של תכונות בטון בעל חוזק גבוה המוכן עם אגרגטים ממקורות שונים הטיפוסיים לארץ ישראל. לימוד של תכונות מכניות שונות של הבטונים המוכנים עם האגרגטים הנ"ל (חוזק לחיצה, חוזק מתיחה בכפיפה, חוזק מתיחה לא ישירה ומודול אלסטיות). הגדרת קשרים בין תכונות הבטון השונות בהתאם לטיב וסוג האגרגטים
2.	ממצאים : במסגרת השלב הראשון של התכנית הניסויית נבחנו בטונים בחוזק גבוה אשר הוכנו מסוגי אגרגטים שונים הטיפוסיים לארץ: גיר ממחצבות עין חרוד ומודיעים, דולומיט ממחצבות חנתון וואדי ערה ובזלת ממחצבת ה ְבּ ֶט ָחה. הבטונים הוכנו ביחסי מים\צמנט נמוכים (0.50-0.30) באמצעות צמנט CEM 52.5N (צ.פ. 300) וללא תוספים כדוגמת אפר פחם או מיקרוסיליקה.
המסקנות העיקריות העולות מתוך הבדיקות שבוצעו מסוכמות להלן:
חוזק לחיצה: חוזק הבטון שהתקבל הגיע בגיל 28 יום לחוזק של כ- 90 מגפ"ס ובגיל 90 יום לכ- 100 מגפ"ס. לא ניכר הבדל משמעותי בין סוגי האבן השונים, אם כי ניתן לומר כי בטון עם אגרגט בזלת הראה על חוזק בתחום הגבוה יותר ואגרגט גירי- בתחום הנמוך יותר. ככלל, ההבדלים היו קטנים ביותר וכל תחום התוצאות נע בין 97 ל- 108 מגפ"ס.
קצב התפתחות חוזק הלחיצה היה גבוה יותר ככל שחוזק הבטון עלה. זאת בניגוד למשוואות החוזות את קצב התפתחות החוזק על פי התקנים השונים. משוואות אלה מצביעות על התאמה סבירה בתחום החוזק הידוע (עד כ- 60 מגפ"ס), אך מעבר לזה הן לוקות בהערכת חסר בגיל המוקדם. מנקודת ראות הפוכה: הערכת חוזק הבטון בגיל מאוחר (28 יום או יותר) על סמך בדיקות בגיל המוקדם ועל סמך מודל ההתחזקות של בטון רגיל עלולה ללקות בהערכת יתר.
חוזק מתיחה בכפיפה: חוזק הכפיפה שהתקבל בניסויים השתנה מעט בתלות בסוג האבן. המגמות כאן היו הפוכות לאלה שנצפו עבור חוזק הלחיצה, דהיינו, בטון עם אגרגט בזלתי הראה חוזק כפיפה מעט נמוך יחסית ואילו אלה עם אגרגט גירי הראו על תוצאות מעט גבוהות יחסית.
התפתחות חוזק הכפיפה הייתה מהירה ביותר. בגיל 2 ימים התקבל חוזק כפיפה בשיעור של כ- 80% מהחוזק בגיל 28 יום, הרבה יותר מזה הצפוי עבור חוזק הלחיצה ויותר מזה הצפוי על פי משוואות התקנים השונים. בבטונים שהוכנו ביחס מים\צמנט נמוך נצפתה ירידה מסויימת בחוזק הכפיפה לאחר גיל 7 ימים וייתכן שיש לשייך תופעה זו לתופעת ההצטמקות העצמית
הידועה ביחסי מים\צמנט נמוכים. יש לבחון נקודה זו לאורך תקופה ארוכה יותר ואת השלכותיה על תכנון מבני בטון (בעיקר בטון דרוך) בשלב השני של המחקר.
כתוצאה מהתפתחות חוזק כפיפה מהירה יותר של הבטונים החזקים מאשר חוזק הלחיצה, מקדמי המעבר בין חוזק לחיצה לחוזק כפיפה של הבטונים החזקים הם גבוהים יותר בגיל המוקדם (0.13-0.15) מאשר בגיל 28 יום (0.11-0.13).
מודול האלסטיות: הבטונים שהוכנו עם אגרגט גירי הראו על מודול אלסטיות נמוך מעט מזה של הבטונים שהוכנו עם אגרגט דולומיטי. בתחום החוזק המקביל לב- 60 (יחס מים צמנט של 0.50) הערכים התאימו לתקן הישראלי. בתחום החוזק הגבוה ניכר הבדל בין שני סוגי הדולומיט כאשר עם אגרגט דולומיט מואדי ערה הושגו ערכי מודול אלסטיות גבוהים ביחס לאגרגט מחנתון (50 גפ"ס לעומת 45) והאגרגט הגירי היה נמוך יותר (41-43 גפ"ס). הבטון עם אגרגט הבזלת הראה על ערכים בתחום הממוצע בלבד (כ- 44 גפ"ס).
3.	המלצות : בסיום שלב א' של המחקר נראה כי מוקדם לקבוע קווים מנחים לתכנון בטון בחוזק גבוה לפני סיום המחקר כולו. יש להתמקד בהמשך בחקירת שני סוגי אבן ולבדוק יחסי מים\צמנט בתחום של 0.40-0.27 תוך שימוש במיקרוסיליקה. בנוסף לתכנית העבודה המתוכננת יש לבדוק גם את תופעת הירידה בחוזק המתיחה בכפיפה בגילים מאוחרים.
מילות מפתח: בטון בחוזק גבוה, תכונות מכאניות, גיר, דולומיט, בזלת