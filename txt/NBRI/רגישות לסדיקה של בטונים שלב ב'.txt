רגישות לסדיקה של בטונים שלב ב'
תקציר
לסדיקה בבטונים יש משמעויות שליליות רבות בכל הקשור לתפקוד מבנים מבטון מזוין בהיבטים של שמישות המבנה והקיים שלו. המחקר הנוכחי עוסק בהערכת רגישות לסדיקה של בטונים, הן בטון בעל חוזק רגיל, והן בטון בעל חוזק גבוה.
שיטת המחקר התבססה על מתקן תקני 1581 ASTM C המבוסס על מדגם מטבעת בטון יצוק מסביב לגרעין של טבעת פלדה. ניתן למדוד את השפעת המאמצים המתהווים בבטון מתוך מדידת העיבורים בפלדה באמצעות מדי עיבור המותקנים על טבעת הפלדה. בנוסף, באמצעות מדי העיבור ניתן לקבוע במדויק את מועד הופעת הסדק וזאת באמצעות קביעת המועד שאשר בו אובחנה נפילה פתאומית בעיבור, המייצגת שחרור מאמצים כתוצאה מהסדיקה בבטון.
המחקר הנוכחי הינו המשך של שלב א' של המחקר אשר הסתיים בשנת 2007. בשלב א' של המחקר נמצאה בדיקת הטבעת לפי תקן 1581 ASTM C כיעילה ורגישה לאבחון של הרגישות לסדיקה של תערובות בטון בטווח רחב של הרכבים, החל מבטון רגיל ברמה של ב – 30 ועד בטון בעל חוזק גבוה, ב-80, כולל גם השפעת מוסף מקטין התכווצות המיועד לבקרת הסדיקה. נמצא שניתן לאפיין את תוצאות הבדיקה באמצעות פרמטרים כמותיים, מועד הופעת הסדק וקצב התפתחות המאמץ, כמוגדר בתקן. במסגרת המחקר פותח פרמטר משולב, המבוסס על שני אלה אשר נותן אפשרות לסיווג אמין ורגיש יותר. פרמטר זה מבוסס על העובדה שנמצא קשר בין מועד הופעת הסדק וקצב התפתחות המאמץ. כמו כן, נחקרו השפעות של תכולות הצמנט ושל יחס מים צמנט בבטונים המייצגים את טווח ההרכבים של בטנים רגילים המכוסים בת"י 466 (מנות מים 0.70 עד 0.45). לבסוף, נחקרה הרגישות לסדיקה בבטונים חזקים בעלי מנת מים 0.33 ובמיוחד -השפעות של מוסף מקטין הצטמקות ושל איטום הבטון.
מטרות שלב ב' של המחקר היו: (א) קידום תשתית לאפיון רגישות לסדיקה של בטון בבנייה בארץ ע"י בחינת התאמתן של שיטות בדיקה חדשות לתנאים האופייניים לישראל; (ב) בחינה ויישום של טכנולוגיות חדשות לצמצום הרגישות לסדיקה, בעיקר מוספים מקטיני התכווצות וכולאי מים; (ג) בחינה של הרגישות לסדיקה של בטונים המבוססים על הרכב של חומר מקשר שאיננו צמנט פורטלנד נקי; (ד) בחינה של הרגישות לסדיקה של בטונים המכילים תוספים פוצולניים שונים, כמו מיקרוסיליקה, אפר פחם ומטאקאולין.
בעבודת המחקר נמצא שהשימוש במוספים כולאי מים, כמו אגרגט קל מוספג במים ומוסף פולימרי בעל כושר ספיגות-על (SAP) בלבד כמעט ואינו משפיע על רגישות הבטון לסדיקה, למרות שמוסף SAP נמצא מעט יותר יעיל מאשר אגרגט קל רווי במים (פומיס).
לעומת זאת, מוסף מקטין הצטמקות שיפר משמעותית את ההתנגדות לסדיקה ושינה את דירוג הפוטנציאל לסדיקה מ"בינוני-גבוה" ל"בינוני-נמוך". יחד עם זאת, השימוש במוסף הזה בפני עצמו בבטונים חזקים אינו מאפשר להגיע לרגישות נמוכה לסדיקה.
השימוש המשולב של שני המוספים, של מוסף כולא מים (פומיס או SAP) ושל מוסף מקטין הצטמקות, הפחית את דירוג הפוטנציאל לסדיקה של בטון בעל חוזק גבוה ל"נמוך". האפקט הזה נתגלה בעבודה הזו לראשונה, והוא נראה מאד מעניין ומבטיח. כמו כן, יש לו חשיבות מבחינה מעשית, למרות שהסיבות לסינרגיה בין שני סוגי החומר עדיין אינן ברורות. ההשפעה החיובית של שימוש משולב של אגרגט קל ושל מוסף מקטין הצטמקות דורש חקירה מיוחדת ומעמיקה במסגרת פרויקט נפרד.
השימוש בשיטות אשפרה חיצוניות, כמו איטום פני הבטון, מאפשר לשפר עוד את ההתנגדות לסדיקה. לבסוף, השימוש במוסף מקטין הצטמקות בשילוב עם האיטום מאפשר לקבל רגישות לסדיקה הנמוכה ביותר בין כל תערובות הבטון שנחקרו בשני שלבי המחקר, א' ו-ב'.
תוצאות המחקר הנוכחי מצביעות על הפוטנציאל החשוב של בדיקה זו לאפיין את הרגישות לסדיקה במערכות צמנטיות, ויש מקום לפעול כדי לקדמה לאמוץ במסגרת התקנים הישראליים. אמוץ תקן זה יכול להוות בסיס אשר יאפשר קידום של טכנולוגיות להקטנת הסדיקה במבנים וחיפויים בארץ.