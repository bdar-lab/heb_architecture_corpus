פיתוח מודל מבני-חשמלי לקורות בטון משוריינות בטקסטיל נבון
תקציר
מבנים נבונים המשלבים תכונות מבניות ויכולות ניטור מובנות, זיהוי נזקים ובקרה תפקודית הוא המפתח ליצירת דור חדש של מערכות מבניות בנות קיימא. מערכות אלו ממירות שימוש מאסיבי בחומר בשימוש מושכל בחישה, בקרה וניטור. מבנים נבונים מבטון מזוין בטקסטיל ( Textile Reinforced Concrete) הם דוגמא ייחודית לטכנולוגיה המאפשרת יישום מבנה דק דופן ויעיל מבטון עם מערכת ניטור מובנית. העיקרון מבוסס על רשת טקסטיל דו כיוונית המורכבת מסיבים ארוכים של זכוכית ופחמן. הרשת מהווה בה בעת את מערכת השריון (ללא צורך בזיון נוסף) ואת מערכת הניטור. השריון מתקבל מחוזק המתיחה של רשת הטקסטיל ויכולת הניטור מתקבלת מהקשר בין התגובה החשמלית לתגובה המבנית והתפקודית של סיבי הפחמן. באופן זה מתקבלת מערכת נבונה אחת, פשוטה וזולה, הכוללת את המערכת המבנית, את מערכת הניטור המבני, ואת מערכת הניטור התפקודי. מחקרים ראשונים שנערכו בטכניון בחנו והוכיחו באופן איכותי את היתכנות הטכנולוגיה. מטרתו של המחקר לחקור באופן כמותי את הקשר בין תגובת המבנה לתגובה החשמלית באמצעות פיתוח מודל-מבני חשמלי של קורת בטון משוריינת בטקסטיל חיישני. מודל זה יהווה את הבסיס לתכן ולפיתוח שיגרת ניטור באמצעות מבנים נבונים מבוססי טקסטיל. בכדי לענות על מטרת המחקר נערך מחקר ניסויי מקיף, במסגרת זו הקשר בין התגובה החשמלית למבנית כומת עבור טקסטיל עם או בלי טיפול. התקבל שניתן להעריך את התגובה המבנית-חשמלית באמצעות מדדי נזק שונים ובאמצעות מד עיבור אינטגרטיבי. התקבל שממדידת השינוי בהתנגדות החשמלית ניתן להעריך את מצבי המבני. תוצאות המחקר מהוות צעד משמעותי בפיתוח מערכות מבניות נבונות מבטון.
תוצאות המחקר פורסמו בשני מאמרים בכתבי עת מובילים:
Goldfeld, Y., and Yosef, L. "Sensing Accumulated Cracking with Smart Coated and Uncoated Carbon Based TRC", Measurement, Vol. 141, pp. 137-151, July 2019.
Goldfeld, Y., and Yosef, L. "Electrical-Structural Characterization of Smart Carbon based TRC Beams by Integrative Gauge Factors", submitted for publication 2019
והוצגו בשני כנסים בינלאומיים:
Goldfeld, Y. and Yosef, L. "Integrative Gauge Factor for Smart Carbon based TRC Beams ", ASME- International Mechanical Engineering Congress & Exposition, Salt Lake City, Utah, November 11-14, 2019.
Goldfeld, Y, Perry G., and Yosef, L. "Intelligent Structures using Textile Reinforced Concrete – Achievements and Challenges", Proccedings of the International Workshop on Structural Health Monitoring, Stanford, California, September 10-12, 2019.
הדו"ח מחולק ל 7 פרקים. בפרק הראשון יוצג המבוא וסקירת ספרותית של הידע הקיים בהקשר של מבני בטון משוריינים בטקסטיל, ניטור מבנים ופיתוח אלמנט בטון נבונים. בפרק השני יוצגו מטרות המחקר. בפרק השלישי, יתואר פיתוח אלמנט מבטון משוריין בטקסטיל חיישני. בפרק הרביעי, יוצגו עקרונות החישה באמצעות אגדי סיבים מפחמן, כמו כן בפרק זה יתואר תהליך קיזוז השפעות סביבתיות על ההתנגדות החשמלית הנמדדת. בפרק החמישי תוצג החקירה הניסוייות שנערכה לצורך פיתוח מדדי נזק שונים להערכת חומרת הסדיקה. בפרק השישי, יוצג פיתוח פקטור מדידה להערכת העיבור האינטגרטיבי. מפקטור זה תפותח פרוצדורה לניטור מצב המבנה. הדו"ח ייחתם בפרק שביעי של סיכום ומסקנות.