אופטימיזציית הפסד-עלות מרובת מטרות לשדרוג סיסמי של מבנים באמצעות מרסנים ויסקוזיים
תקציר
בעשרות השנים האחרונות תחום הנדסת מבנים לעמידות ברעידות אדמה התפתח רבות. מבנים שתוכננו ונבנו לפי עשרות שנים בודדות נבנו על סמך ידע ויכולות הנדסיות נמוכות לאין ערוך ממצב הידע היום. על כן, באירוע של רעידת אדמה חזקה, מבנים אלו עלולים להתמוטט או לכל הפחות להינזק בנזקים נרחבים המובילים להפסדים כלכליים.
בשדרוג מבנים לעמידות לרעידות אדמה מיישמים היום גישות יעילות למטרת מניעת אובדן חיי אדם. אולם, נזקיהן של רעידות אדמה אחרונות הראו שראוי גם כן להתייחס לנזקים הצפויים להיגרם למבנה ולצמצם ככל הניתן את ההפסד הצפוי מרעידות אדמה במבנה. מחקרים וניסויים הראו כי באמצעות שדרוג באמצעות תוספת ריסון פאסיבי למבנה, או בפרט הרכבת מרסנים ויסקוזיים, ניתן להפחית באופן משמעותי את הנזקים הצפויים במבנה.
מחקר זה מציג גישה חדשנית לתכנון שדרוג באמצעות הרכבת מרסנים ויסקוזיים המבוססת על אופטימיזציה מרובת מטרות הנפתרת בשיטה יעילה (מבוסס גרדיאנטים). הפתרון המתקבל מהאופטימיזציה מכיל אפשרויות תכן שונות בעלות איזון שונה בין שתי מטרות האופטימיזציה – עלות השדרוג וההפסד הכספי המוערך לאורך חיי המבנה בעקבות הסיכון הסיסמי. פתרון זה, הנקרא סדרת פתרונות פארטו-אופטימליות, מאפשר שיקול דעת בבחירת החלופה המתאימה ביותר לשדרוג הנדון ללא צורך בידע הנדסי. לפיכך, יזמים, בעלי מבנים או כל אדם אחר הנמצא בתפקיד מקבל ההחלטות יכול לקבל החלטה מושכלת.
חישוב עלות השדרוג נעשה באופן ריאלי ומייצג בקירוב טוב את העלות האמתית של השדרוג. ההפסד המוערך למבנה מחושב בחישוב הסתברותי קפדני המתחשב בפרמטרים רבים של הסיכון הסיסמי, התגובה המבנית, שבירות האלמנטים ועלויות התיקון.