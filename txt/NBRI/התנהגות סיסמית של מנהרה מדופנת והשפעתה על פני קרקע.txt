התנהגות סיסמית של מנהרה מדופנת והשפעתה על פני קרקע
תקציר
פעולות של רעידות אדמה מחוללות גלים בתווך הקרקע וגורמות לתנועה, אשר מזעזעת יסודות מבנים ותשתיות. לבד מהדיון בתגובתם של מבנים לפעולות אלה, יש חשיבות רבה בניתוח התנהגותם של תשתיות ושל עורקי חיים. המחקר המוצע מתמקד במבני תשתית טמונים בקרקע עם דגש על צנרת תת קרקעית, לרבות צנרת גדולת מימדים ומנהרות. נוכחות צנרת זאת בתת קרקע משפיעה גם על תנועת פני הקרקע ברעידת האדמה, וגם בכך יעסוק המחקר המוצע.
מסקר הספרות המוצג בראשית העבודה מתברר שהבעיה הנדונה במחקר זה נחקרה במידה מוגבלת ולא ניתן לאתר מקורות רבים. מובהר הצורך במחקר הנוכחי כדי לתרום ולקדם את ההבנה והידע בנושא.
במסגרת המחקר מפותחת שיטה נומרית לקביעת אקסלרוגרמה בפן ביניים סלע-קרקע על סמך אות רשום בסמוך לפני הקרקע. מפותחים אלגוריתם ותוכנת מחשב המבוססים על שיטת ההפרשים הוואריאציוניים הן להדמיית התפשטות גלים סיסמיים בתווך הקרקע והן להדמיית האינטראקציה בין דיפון המנהרה ובין הקרקע. השיטה מפותחת במערכת צירים של לאגראנז' והיא שייכת למשפחה של הפרשים סופיים ומאפשרת להציג בצורה יעילה הן משוואות הפרשיות של תנועת הקרקע והן תנאי גבול ללא שימוש בתאי שווא נוספים שמשתמשים בהם בשיטת הפרשים סופיים קלאסית. נבחנת השפעת תנאי השפה "non-reflecting boundary condition" על פתרון נומרי של בעיית התפשטות גלים סיסמיים. נבחנים תנאים שמאפשרים לקבל את פתרון הבעיה ללא עיוות הסיגנל הן מבחינת האמפליטודה והן מבחינת התדירויות. מכיוון שגלים סיסמיים מתפשטים למרחקים גדולים יש צורך בהדמיית תהליכי התפשטות הגלים בתחומים בעלי מידות גדולות ואז משתמשים לעיתים קרובות ברשת לא אחידה (non-equally spaced grid). מודגם שבמקרים אלה תנאי השפה "non-reflecting boundary condition" לפעמים אינו מספיק להדמיית התפשטות גלים ואינו מביא לתוצאות נכונות. מתקבלת המסקנה שהגדלת מספר התאים הן בתת-רשת אחידה והן בתת-רשת לא אחידה אינה מאפשרת לקבל את הפתרון ללא עיוות. התופעה הנ"ל של שימוש ברשתות לא אחידות מוסברת על ידי מודל אלמנטים דיסקרטיים שמתאים לרשת לא אחידה. מתבצעת חקירה של השפעת מנהרה תת קרקעית על תגובת פני הקרקע שמעליה (השפעת נוכחות המנהרה בהשוואה למקרה של התפשטות גל סיסמי בשדה חופשי; השפעת עומק ההטמנה של המנהרה. כמו כן נערכת בחינה ראשונית של השפעת פלטה טמונה ושכבה ביניים בין המנהרה לקרקע על תגובת פני הקרקע. נערכת אנליזה במרחב תדירויות (frequency domain) ועל ידי FFT
(Fast Fourier Transform) מחושב ספקטרום תגובה של התאוצה בנקודות פני הקרקע. מתברר שבכל המקרים הנבחנים קיימת אותה תדירות שמתאימה לאמפליטודה המרבית אך יחד עם זה, הן הימצאות המנהרה והן הימצאות הפלטה ושכבה ביניים גורמות לתדירויות נוספות שלא קיימות במקרה של "שדה חופשי". כמו כן אפילו לאותה תדירות במקרים הנבחנים מתאימות אמפליטודות שונות. תנודות המנהרה מאופיינת בתדירויות גבוהות שמחוץ לגבולות התדירויות הנבחנות של פני הקרקע ומבחינת תנודות אלסטיות המנהרה אינה משפיעה על תגובת פני הקרקע.