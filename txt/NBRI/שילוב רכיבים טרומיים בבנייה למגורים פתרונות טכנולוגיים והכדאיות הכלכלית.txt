שילוב רכיבים ְטרוּ ִמים בבנייה למגורים פתרונות טכנולוגיים והכדאיות הכלכלית
תקציר
השילוב של רכיבים טרומים מבטון מזוין בבניה קונבנציונלית יכול להועיל, לא רק בפרוייקטים גדולים, אלא גם בפרוייקטים קטנים ובינוניים. יתרונותיו הבולטים כוללים:
•	הקטנת תשומות כוח-אדם באתר הבנייה, ובכלל,
•	זירוז קצב הבניה על-ידי ביצוע במקביל של חלק מן העבודה מחוץ לבניין ,
•	שיפור איכות הבנייה בזכות הייצור המבוקר יותר של הרכיבים הטרומים.
חרף היתרונות האלה, השילוב של רכיבים טרומים איננו נפוץ בפרוייקטי בנייה המבוצעים בארץ בשיטה קונבנציונלית או בשיטה מתועשת באתר. יש לכך, סיבות שונות, ולהלן הבולטות שבהן:
□	העדר מודעות והיכרות מקצועית של קבלנים קטנים ובינוניים לאפשרויות הטכנולוגיות הקיימות,
□	העדר מודעות והיכרות מקצועית של מתכננים רבים לאפשרויות הנ״ל,
□	העדר היצע של רכיבים טרומים מגוונים על-ידי יצרנים וספקים,
□	הנחה (די נכונה) שהמוצרים הטרומים הם יקרים לשימוש בסדרות לא-גדולות,
□	חשש מבעיות לוגיסטיות של תיאום ותזמון בין הקבלן המבצע לבין הספק,
□	תחושה וחשש של אובדן שליטה על התהליך מצד הקבלן המבצע,
□	צורך בציוד הנפה מתאים שאינו מצוי לעתים באתרי בנייה לא-גדולים,
□	זמינות של כוח-אדם זול במשך שנים רבות, שניטרלה חלק מן היתרונות של השימוש ברכיבים טרומים, ומנעה היווצרות של ביקוש מצד הקבלנים,
□	הסתגרות, דה-פקטו, של רוב המפעלים המייצרים רכיבים טרומים ב״מערכות סגורות"
אשר מספקות רכיבים, בעיקר, לחברות בנייה המשתייכות לאותה קבוצה עסקית.
התמורות העוברות בזמן האחרון על ענף הבנייה בארץ משלבות צמצום משמעותי בביקושים לדיור וירידה ריאלית במחירי הדיור, מחד גיסא, עם מחסור חמור בידיים עובדות והאמרת עלויות העבודה, מאידך גיסא. הצירוף הזה של התמורות מציף מחדש את היתרונות המובנים של איתור שיטות בנייה מתועשות, ולו רק חלקית, המותאמות גם לפרוייקטים בינוניים וקטנים. המצב החדש שנוצר בענף הבנייה הישראלי - מחסור בעובדים מקצועיים, לחץ כלכלי, לחץ זמן ודרישות בלתי מתפשרות לגבי איכות הבניה - משפר מאד את הסיכוי להיווצרות תנאים כלכליים נאותים לשילוב רכיבים טרומים בבנייה קונבנציונלית ובבנייה מתועשת באתר.
מחקר כלכלי-הנדסי זה בחן בצורה משולבת את הפתרונות הטכנולוגיים ואת הכדאיות הכלכלית של שילוב רכיבים טרומים בבנייה קונבנציונלית ומתועשת למגורים. במסגרת המחקר אותרו
ונבחנו הזדמנויות מגוונות לשילוב של רכיבים טרומים בבנייה לא-טרומית, ונותחו ההיבטים הטכנולוגיים, הכלכליים והלוגיסטיים, הן מצד המשתמשים (בד"כ קבלנים בינוניים וקטנים) והן מצד הספקים (מפעלים לייצור רכיבים טרומים).
התקיימו עשרות ראיונות ושיחות הן עם יצרנים פוטנציאליים והן עם קבלנים ואנשי מקצוע אדריכלים, מהנדסים ומנהלי פרויקטים העושים במלאכה – כדי לזהות את החסמים הקיימים ואת הדרכים להסרתם. חלק מן הראיונות נערך בהשתתפות חברי וועדת הליווי מטעם משהב"ש. הפוטנציאל לשילוב של רכיבים טרומים בבניה למגורים מתפרס על-פני ארבע קבוצות עיקריות, המוצגות להלן:
הניתוח הכלכלי מתייחס להשוואה של שלוש חלופות עיקריות:
1)	בנייה קונבנציונלית ללא שילוב של רכיבים טרומים,
2)	ייצור רכיבים טרומים בצורה מרוכזת במפעל קבע ומכירתם לקבלנים לפי צורכיהם,
3)	ייצור הרכיבים הטרומים ע"י הקבלן עצמו במפעל שדה באתר הבנייה.
הניתוח הכלכלי מראה כי נותר "מרחב תמרון" די גדול בין מחירי המינימום שהמפעל צריך לדרוש בעבור הרכיבים הטרומים לבין מחירי המכסימום שהקבלן צריך להיות מוכן לשלם בעבורם. נקודת האיזון בין ההיצע והביקוש יכולה ליפול בטווח שביניהם. לשם הדגמת הכדאיות הכלכלית נבחנו בפרוטרוט שני סוגים מייצגים של רכיבים טרומים הניתנים לשילוב בבנייה קונבנציונאלית: תקרות קרום - כדוגמה לרכיבים מישוריים פשוטים, ורכיבי בטון מעוצבים - המייצגים מהלכי מדרגות, מסתורי כביסה, מרפסות זיזיות ורכיבי פיתוח חצר. המפעל אמור להיות מסוגל להציע תקרות קרום במחיר המתחיל מ-1,300 ₪ למ"ק בעוד שהקבלן אמור להיות מוכן לשלם בעדן 1,800 ₪ ויותר. באשר לרכיבים טרומים מעוצבים (מיוחדים, קטנים, מסובכים) המפעל אמור להסתפק ב-1,500 ₪ למ"ק, בעוד שהקבלן אמור להיות מוכן לשלם בעבורם 2,500 ₪ ויותר. המחירים הנ"ל כוללים גם פלדת זיון במשקל של כ-160 ק"ג בכל מ"ק בטון.
ההמלצות מתייחסות הן לצעדים הדרושים להגברת ההיצע של רכיבים טרומים והן לצעדים הדרושים להגברת הביקוש. יותר מכל, מתמקדות ההמלצות בפישוט המנשקים הבעייתיים בין הספקים הפוטנציאליים לבין הצרכנים הפוטנציאליים. המחקר מציע צעדים מעשיים להטמעה הדרגתית של רכיבים טרומים בבנייה הקונבנציונאלית והמתועשת באתר, לשם קידומו הטכנולוגי
ושכלולו הכלכלי של ענף הבנייה, ויש בו התייחסות גם לקווי מדיניות ופעולות של ממש לעידוד של שימוש רציונאלי-כלכלי ברכיבים טרומים כדבר שבשגרה גם בפרוייקטים לא-גדולים.
לפי שני התבחינים, היתכנות טכנולוגית וכדאיות כלכלית, השילוב של רכיבים טרומים בבנייה קונבנציונאלית הוא עניין מתבקש. ברם, חרף העובדה שהעניין מראה סימנים ברורים של כדאיות הן לקבלן והן ליצרן, הדבר איננו מתרחש מעצמו במהירות הרצויה, בין היתר, בגלל שענף הבנייה שרוי מזה כעשור במצב של שפל מתמשך ומלחמת הישרדות. על- מנת לפרוץ ממצב של פוטנציאל כבוש למצב של שוק משגשג הוא זקוק, ככל הנראה, לזרז (קטליזאטור) בצורה של עידוד ממשלתי. ההיערכות במפעל לייצור סדרות קטנות של רכיבים טרומים, כרוכה בלוגיסטיקה יקרה ובתוספת כוח-אדם. בעלי המפעל לא יתחילו בייצור של סידרה חדשה, אלא כנגד צבר הזמנות מינימאלי שיבטיח להם, לפחות, כיסוי של העלויות הקבועות בנוסף לעלויות המשתנות. מבחינתם, קיים חשש אמיתי, שהיקף הביקוש הדרוש לשם כך לא יתממש, והם עלולים למצוא עצמם עם ציוד בטל ועם עובדים שלא הביאו תועלת המצדיקה את שכרם. הקבלנים, כקבוצה, אף הם אינם יכולים לתת הבטחות רכישה של כמויות גדולות, שהרי כל קבלן הוא ישות עצמאית בעל אינטרסים די צרים לטווח הקצר, בעוד שהארגון היציג - התאחדות הקבלנים והבונים בישראל -אינו יכול לתת הבטחת רכישה בשם כלל חבריו. כך מוצא ענף הבנייה את עצמו במילכוד המוכר של "הביצה והתרנגולת" גם בעניין הזה.
לפיכך, נראה שדרושה מעט התערבות ממלכתית להתנעת התהליך, אולי, באמצעות החוק לעידוד השקעות הון, אשר נועד בין היתר "לעדד שימוש בטכנולוגיות חדשניות, יצרת מקומות תעסוקה,יצרת ערך מוסף גבוה ומתן פתרון נאות לצרכים מיוחדים של כלכלת המדינה". במקרה דנן, הוא גם מחליף יבוא של כוח-אדם על כל השלכותיו הכלכליות והחברתיות, ועשוי להעביר אזרחים ישראליים ממעגל האבטלה למעגל העבודה. מכל הבחינות האלו ממלאת הבנייה המתועשת אחר התנאים של קבלת מעמד של מפעל מאושר. צריך לשקול היטב את צורת העידוד כדי שיהיה האפקטיבי ביותר; ניתן להפנותו למוצר,ו/או לייצרן, ו/או למשתמש.
ההזדמנות הכלכלית צריכה לאתגר, בעיקר, יצרנים של מוצרי בנייה ומפעלים טרומיים קיימים. דרושות יוזמה וגמישות של היצרנים לספק סדרות קטנות ומגוון גדול של רכיבים המותאמים לצרכי הלקוח, ובד בבד נדרש חינוך של היזמים, המתכננים והקבלנים שיכירו ביתרונות הישירים והעקיפים של השימוש ברכיבים טרומים. העניין הוא גם בטובתו של הציבור הרחב ומשק המדינה בזכות תרומתו לצמצום ההזדקקות לכוח-אדם מיובא, יצירת מקומות תעסוקה לכוח-אדם ישראלי, קיצור משך הבנייה עם כל החיסכון למשק הנלווה אליו, שיפור איכות הבנייה והעלאת ערכו של מלאי הדיור הלאומי. טובת הציבור מצדיקה ומחייבת עידוד ממשלתי להתנעת התהליך במסגרת החוק לעידוד השקעות הון. במקביל לכך, חיוני ללוות את המיזם בפעילויות משלימות של שיפור המודעות בקרב הציבור המקצועי והקהל הרחב , בין היתר, על-ידי הפצת ידע באמצעות ימי עיון, תערוכות, כנסים, פרסום ופעילויות הסברה. משהב״ש באמצעיו יכול גם לעודד קשר הדוק יותר בין היצרנים לבין הקבלנים והמתכננים עוד בשלבים הראשוניים של התכנון והבנייה, ולתבוע מן המתכננים העובדים בשרותו לעשות שימוש אינטנסיבי יותר ברכיבים טרומים.