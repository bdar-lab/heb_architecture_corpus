השפעת העיסה הצמנטית הישנה על תכונות בטון מאגרגט ממוחזר
תקציר
בעבודת מחקר זו נבדקה השפעתם של אגרגטים דקים מלאכותיים העשויים 100% עיסה צמנטית על תכונות תערובות בטון, בהם שימש אגרגט זה כאגרגט עיקרי. הושם דגש על יצירת אגרגט דק מלאכותי גרוס מעיסה ויצוק מעיסה וזאת על מנת לראות אם ישנו הבדל באופי הבטון המוכן מאגרגטים אלה, כאשר האחד עבר תהליך של גריסה כפי שעובר אגרגט ממוחזר מבטון, והאחר לא. כמו כן נעשתה חקירה על תכונות הבטון המצוין למעלה בהשוואה לבטון המכיל אגרגט טבעי באותו גודל גרגר מרבי ובאותו תא הנפח המיועד לאגרגט הדק כאגרגט עיקרי. בנוסף נעשתה השוואה לעומת בטון עם כמות עיסה מוגדלת על חשבון נפח האגרגט, וזאת במטרה לראות את ההשפעה של נוכחות אגרגט באופן כללי על התנהגות מערכת הבטון. השימוש באגרגט מעיסה הוא כמקרה קיצון של אגרגט דק ממוחזר מבטון, מאחר ואגרגט זה הוא חומר המורכב מאבן גיר טבעית המצופה בעיסה צמנטית. חלקה של העיסה הישנה באגרגט היא בסביבות שליש מהנפח, ולעיתים אף מגיע ל- 100% (כלומר, האגרגט הוא עיסה בלבד). לכן חקירת תכונות בטון אגרגט דק מעיסה מלאכותי מאפשר לדמות את המקרה החמור ביותר של אגרגט דק ממחוזר מבטון בתערובות בטון חדשה, ועל ידי כך ללמוד על תכונות בטון זה.
מהלך הניסויים: שלב א': הכנת תערובות גישוש לקביעת היחס מים-צמנט עבור העיסה ליצור אגרגטים מלאכותיים, היחס שנקבע הינו 0.4 ו- 0.75. שלב ב': הכנת האגרגטים מלאכותיים- הוכנו אגרגטים דקים מעיסה (בין נפה 4.75 ל- 2.36 מ"מ) גרוסים ויצוקים בשני יחסי מים-צמנט (0.75-0.40) ונמדדו תכונותיהם הפיסיקליות.
שלב ג': הכנת תערובות בטון עם האגרגטים הדקים מעיסה משלב ב' בתור האגרגט העיקרי, האגרגט הנוסף הדק יותר היה חול ים. תערובות הבטון נעשו בשני יחסי מים-צמנט הזהים לאגרגטים, 0.40 לבטון צפוף (חזק) ו-0.75 לבטון נקבובי על סף הקונסטרוקטיבי (ב-20). האגרגט המלאכותי מעיסה היה פעם גרוס ופעם יצוק וזאת על מנת לבחון את השפעת תהליך הגריסה על חוזק האגרגט וכתוצאה על חוזק תערובת הבטון. בתערובות הבטון לניסויים הוחלף נפח בוחן של 35% מנפח התערובת באגרגט
2
עיקרי (מלאכותי דק מעיסה) בשני יחסי מים-צמנט וכן עם כל אחד מאגרגטים המלאכותיים מה שנתן שמונה תערובות בטון (בטון ביחס מים-צמנט 0.4 עם אגרגט מעיסה ביחס מים-צמנט 0.75 או 0.4 גרוס
או יצוק וכן בטון ביחס מים-צמנט 0.75 עם אגרגט מעיסה ביחס מים-צמנט 0.75 או 0.4 גרוס או יצוק) . תערובות אלה הושוו לתערובות רפרנס עם אגרגט טבעי- אבן גיר (נפח האגרגט הטבעי גם כן 35%) בשני יחסי מים-צמנט. בנוסף הוכנו שתי תערובת בטון בהן ניתנה כמות עיסה מוגדלת על חשבון אותו נפח אגרגט (35%) וזאת במטרה לראות אם ישנה השפעה של תווך המגע ITZ - interfacial transition) (zones בין האגרגט לעיסה על חוזק הבטון,
מסקנות: תהליך הגריסה פוגע בחוזק אגרגט מעיסה במיוחד בתחום החוזק הנמוך בסביבות ה- 30 מגפ"ס. כאשר העיסה הישנה בחוזק הדומה לעיסה החדשה, צפוי שהפרש החוזק יהיה בסביבות -20 25% ולכן יש לתת פיצוי מתאים בהורדת היחס מים-צמנט. על מנת לקבל תוצאות חוזק התואמות את התכנון חשוב להקפיד על שמירת היחס מים-צמנט הנדרש, ולכן מומלץ שכול האגרגטים אשר יש בהם אחוז גבוה של עיסה יהיו במצב של רווי יבש פנים בזמן הוספתם לתערובת. יש לשים לב שבטון אגרגט דק ממוחזר מבטון ישן או עיסה מצטמק בסביבות פי שניים מבטון אגרגט טבעי וזאת בהתאם לנפח העיסה הכולל והיחס מים-צמנט הכולל בהקשר זה נמצא קשר קרוב ללינארי, בין מידת ההצטמקות הכוללת לבין מכפלת תכולת העיסה (נפחה היחסי של העיסה מהתערובת) ביחס מים-צמנט (השקיל).