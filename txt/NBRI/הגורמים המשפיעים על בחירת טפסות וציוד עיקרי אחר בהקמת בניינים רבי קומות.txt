הגורמים המשפיעים על בחירת טפסות וציוד עיקרי אחר בהקמת בניינים רבי-קומות
תקציר
עולם ציוד הבנייה הוא מגוון ועשיר בסוגים ודגמים רבים המיוצרים על ידי יצרנים רבים. בחירת ציוד הבנייה המתאים לפרויקט היא אחת הפונקציות המרכזיות בתהליך תכנון הביצוע, כאשר בבניינים רבי-קומות מדובר בשלוש קבוצות עיקריות: טפסות, עגורנים, ומשאבות בטון.
הטפסות, בהן מתמקד בין היתר המחקר, מהוות מבחינת עלות החומר והעבודה כ-30% עד 70% מעלות הקמת השלד של מבנים מבטון, ומכאן המוטיבציה לחיפוש דרכים להקטנת עלותו של מרכיב כה מרכזי זה. מכלל טיפוסי המבנים, בבניינים רבי-קומות הערך המוסף של התאמת מערכות הטפסות לפרויקט גבוה במיוחד. זאת בגין האופי החזרתי של הבנייה – החל מקומה מסוימת מתרומם הבניין בדרך כלל בקומות טיפוסיות זהות השומרות על מתווה אדריכלי וסטרוקטורלי אחיד. חזרתיות זו מתאימה במיוחד להשקעה חד-פעמית בטפסות הניתנות לשימוש חוזר, דהיינו, בתפירת פתרון שהתועלות הגלומות בו מצטברות לאחר מכן קומה אחרי קומה. האופי החזרתי מאפשר גם התייעלות בביצוע הטפסנות, שכן מדובר בעקומת למידה אחת, המגיעה למיצוי, בניגוד לבניין לא-חזרתי המצריך עקומות למידה רבות שלא תמיד מגיעות למיצוי. בנוסף לכך, מתאפשרות בגין מספר החזרות הרב בחינה של יעילות הפתרון והפקת לקחים, עד כדי החלטה על שינויים בפתרון במהלך הביצוע עצמו.
במסגרת המחקר בוצע סקר ספרות מקיף של נושא בחירת הטפסות והציוד העיקרי האחר לפרויקטי בנייה, תוך התמקדות בבניינים גבוהים. סקר הספרות העלה מאפיינים שונים הרלוונטיים לבניינים גבוהים וגורמי בחירה רבים המשפיעים על בחירת הטפסות והציוד העיקרי האחר – עגורנים ומשאבות. עוד העלה הסקר כי בחירת הטפסות מתבצעת עדיין בחלקה הגדול באופן אינטואיטיבי ותוך התבססות על ניסיון, ואינה נעזרת דייה בגישה שיטתית המאמצת כלים רציונאליים.
בחירת טפסות וציוד עיקרי אחר מתבססת על גורמים רבים ומגוונים. מחקר זה התמקד באיתור וניתוח גורמי בחירה אלו בבניינים גבוהים, ביחסי הגומלין הקיימים ביניהם, ובמידת השפעתם. המחקר הציב לעצמו מטרה נוספת של פיתוח מתכונת גרפית מובנית להצגת מערך הגורמים המשפיעים על פתרונות הציוד בבניינים גבוהים.
המתודולוגיה שננקטה במחקר היא חקרי מקרה המבוססים בעיקר על ראיונות. נבחרו 15 פרויקטים של בניינים גבוהים בעלי 30 קומות ומעלה. קביעת סף תחתון זה נבעה מתוך התייחסות המחקר אל הבניין הגבוה כמושא לבדיקת התאמה של פתרונות טפסנות מתקדמים, כדוגמת מערכת טפסות המטפסת מאליה, ללא עזרת עגורן, ליציקת גרעין הבניין ואף אלמנטי מעטפת, שלא מקובל אף לשקול השימוש בה בבניינים נמוכים יותר.
כל חקר מקרה כלל שני ראיונות עם מנהל הפרויקט או בעל תפקיד בכיר אחר שהיה מעורב בהובלת תהליך בחירת הציוד לפרויקט. רוב הפרויקטים שנחקרו נמצאו בשלבי ביצוע שונים בעת המחקר, ורוב הראיונות התקיימו באתרי הבנייה עצמם. בסך הכל נערכו 40 ראיונות, ואלה כללו – בצד אנשי המקצוע הבכירים מחברות הבנייה המובילות בארץ שלקחו חלק בתהליך עשיית ההחלטות בפרויקטים הנחקרים – גם מהנדסים מומחים בתחום הנדסת מבנים והנדסת טפסות.
חקרי המקרה חשפו גורמים רבים בבחירת טפסות וציוד עיקרי אחר בפרויקטי בנייה של בניינים גבוהים, ושילובם של אלה עם הידע שנאסף בסקר הספרות הביא ליצירת ספריית גורמי בחירה כוללנית, מנותחת, מובנית וייעודית, כאחד מתוצרי המחקר המרכזיים. הראיונות הרבים שנערכו במסגרת המחקר הניבו גם מאגר עשיר של מידע ונתונים רבים היכולים לשמש גם במחקרים נוספים בתחום.
תוצר מרכזי אחר של המחקר הוא פיתוח תרשים בחירה המציג תמונה תמציתית של עשיית ההחלטות בנושא בחירת הטפסות והציוד העיקרי האחר לבניינים גבוהים. התרשים כולל בבסיסו גורמי בחירה הרלוונטיים לפרויקטי בנייה בכלל והמשמשים בסיס רציונלי וכמותי לכל תהליך בחירת הציוד, תוך הדגשת הייחודיות של מבנים גבוהים, ואילו בהמשכו של התרשים מוצגת התמונה הסופית של בחירת הציוד בפרויקט המנותח. בין היתר, סייע תרשים הבחירה להצגת הממצאים בפני המרואיינים ולדיון עמם, ובתור שכזה הוא מציג למעשה, לאחר קבלת הגושפנקא מכל מרואיין, את הידע והמומחיות שלו. כמו כן משמש כבר התרשים בהוראת נושא בחירת ציוד וטפסות.
המחקר הניב לא רק את התוצרים הסופיים דלעיל אלא גם חשף, כתוצאה של הניתוחים ההשוואתיים הרבים שנערכו על פני 15 הפרויקטים, שורה של ממצאים בנוגע לבניינים רבי-קומות. ביניהם: (1) מערכת טפסות המטפסת ללא עזרת עגורן (SCS) יושמה החל מגובה של 40 קומות (ולא 30 כמופיע בספרות), אלא אם כן הייתה כבר ברשות חברת הבנייה מפרויקטים קודמים; (2) הפרויקטים בהם נבחרה מערכת SCS לגרעין (ובחלקם גם למעטפת) התאפיינו בגובה רב, שטח קומה גדול, קצב ביצוע מוגבר, וחזרתיות גבוהה; (3) נטייה ברורה להקטין למינימום את מספר ההורדות של טפסות הגרעין וטפסות המעטפת למטה לאתר – הן כדי לחסוך זמן עגורן יקר והן כמענה לבעיית צפיפות האתר; (4) שימוש גובר בשנתיים-שלוש האחרונות, של מערכת הגנה היקפית בכל הבניינים בעלי מעטפת פתוחה (ללא קירות); (5) חיזוק הנחת היסוד כי ביצוע הגרעין הוא מנוע הצמיחה של השלד ומכאן גם כי תהליך בחירת הציוד מתמקד ראשית לכל בפתרון טפסנות הגרעין; (6) מעבר גדל והולך בבניינים רבי-קומות הנבנים בשיטת ביצוע ברנוביץ מהרכבת האבן ע"ג הטפסה למטה באתר להרכבתה בקומה (מהסיבות שנמנו בסעיף 3 לעיל); (7) עלויות הפירוק הגבוהות של עגורן צריח המטפס בתוך הבניין מביאות למגמה הולכת וגוברת של הצבת
העגורן מחוץ לבניין, גם במחיר של צריח גבוה מאד ואף באתרים צפופים; (8) רוחות אמנם מהוות שיקול בעת בחירת ציוד למבנים גבוהים אבל השפעתן בארץ לבניינים גבוהים היא ברמה של גורם מסייע בלבד, ולא מוביל.