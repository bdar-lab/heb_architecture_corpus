סקר לאומי על רדיואקטיביות טבעית בבטון (2014-2012) פרופ"ח קוסטה קובלר
תקציר
הסקר של מאפייני קרינה מייננת בבטון הוא בסיס הכרחי לרגולציה אשר תגן על האוכלוסייה בישראל מפני השפעותיה של קרינה מייננת טבעית בבנייני מגורים.
נכון להיום, הן במשרד להגנת הסביבה והן במכון התקנים, קיימות דרישות המגדירות את ערכי הרמה המרבית המותרת של קרינה מייננת במוצרי בנייה. דרישות אלו, לרבות תקן 5098, התקבלו על סמך נתונים בודדים בלבד לגבי הקרינה המייננת הקיימת בפועל.
המטרת העיקרית של המחקר הייתה לאסוף את ממצאי בדיקות הקרינה הטבעית של בטון המיוצר בארץ, לפענח את תוצאותיהן בצורה סטטיסטית ולהגיש המלצות להמשך בקרה בקנה מידה לאומי.
הבדיקות בוצעו במהלך השנים 2012 – 2014 בשתי מעבדות בדיקה. סה"כ נותחו 109 תוצאות בדיקה של בטונים המיוצרים במפעלים שונים בארץ.
מניתוח הממצאים עולה שערכים הממוצעים של ריכוזי NORM בבטונים המיוצרים בארץ אינם חורגים מהערכים המוכרים במדינות האיחוד האירופי. נמצא שהערכים המתקבלים במדינות ים התיכון, כמו יוון, ספרד ואיטליה, קרובים לערכים האופייניים בישראל.
כמו כן, נמצא שלמרות שהממוצע של מקדמי אמנציה בבטון עם אפר פחם התקבל נמוך יותר מזה של בטון ללא אפר, אין הבדל בוודאות סטטיסטית בין מדדי הקרינה (הן הקרינה הכוללת – מקרינת גמא וראדון יחד, והן מקרינת גמא בלבד) של ממוצעי שתי תת-אוכלוסיות הבטון: עם וללא אפר פחם.
תוצאות הסקר מראות שבמהלך השנים 2012 – 2014 כל הבטונים עמדו בהצלחה בבדיקות קרינה, ואף תערובת לא נכשלה. מכאן חלק של ייצרני הבטון עלולים להסיק שכדאי להפסיק בדיקות קרינה בארץ לאלתר. לדעתנו, הפסקת בדיקות בטון גורפת תהיה טעות חמורה. מומלץ להמשיך ולבדוק מוצרי בנייה לרוחב, לרבות מוצרי בטון, אך בהחלט ניתן להפעיל עקרון של צמצום תדירות הבדיקה המוזכר בת"י 5098.
כמו כן, מומלץ לשקול צורך בבדיקות למטרה נוספת: לעודד שימוש במוצרי בנייה דלי קרינה. ניתן לעשות זאת במסגרת "תקן ירוק" בדומה למוצרים בעלי "תג ירוק" כמו במדינות סקנדינביה (הנקרא Swan Label). גם התקן 5098 במתכונתו הנוכחי יכול לשמש כתקן "ירוק", ולעודד שימוש בבנייה ירוקה, כאשר יוכח ע"י הקבלן/היצרן שהמוצר הספציפי עומד בדרישה זהה או אפילו מחמירה יותר בייחס לדרישה הקיימת.