ננו- ומיקרו מתקנים לניטור מבני תחבורה ופיתוח בטונים חכמים ואינטראקטיביים
תקציר
דור חדש של מערכות בקרה נמצא כיום בשלבים ראשונים של פיתוח. מדובר במערכות המבוססות
או (MEMS – Micro Electric Mechanical Sensors) על מתקנים זעירים ברמת המיקרו
ננו (NEMS – Nano Electric Mechanical Sensors). מערכות NEMS ו-MEMS הן מערכות של מכונות זעירות בסדר גודל של אטומים בודדים המשלבות יסודות מכניים ואלקטרוניים יחד עם חיישנים ומשפעלים (actuators). טכנולוגיה זו מאפשרת ייצור של מכונות זעירות על גבי שבבי סיליקון כאשר גודלן של המכונות נמדד במיליארדית המילימטר. היסודות המכניים נטענים על גבי משטח סיליקון, ומוכללים אל תוך המערכת האלקטרונית.
מטרת המחקר הנוכחי היא לבחון את ההיתכנות לשימוש במערכות NEMS ו-MEMS לבקרה וניטור של מבני דרך בישראל. בהתבסס על מטרת המחקר נערך סקר לאיתור מתקני מדידה של ננו- ומיקרו-מערכות, המצויים על המדף, או בשלבי פיתוח, אשר אותם ניתן ליישם כיום או בעתיד כפי שהם, או עם שינויים מתאימים, במבנה עצמו לצורך המדידה הנדרשת. בנוסף למדיד עצמו נבחנו הטכנולוגיות הקיימות לאיסוף נתונים. התאמת מערכות האיסוף למתקן הספציפי וכן האפשרות לאיסוף נתונים באמצעות מערכות שידור וקליטה נבחנו אף הן.
מחברי הסקר הגיעו למסקנה שניטור טמפרטורה, לחות, תזוזות, עיבורים, כוחות, תאוצות וכיו"ב ברכיבי בטון מזוין באמצעות חיישנים אלחוטיים אפשרי ומוכח ניסיונית במעבדה. כיום, לא נמצאו מוצרי מדף אשר ניתן להשתמש בהם באופן מיידי. פיתוח חיישנים עצמאי הנו תהליך מורכב, עתיר השקעה, ואורך עד מספר שנים. למרות זאת, לשימוש בחיישנים אלו יש פוטנציאל מחקרי והנדסי בניטור תכונות של הרכיב לאורך תקופת שירותו. הטמעת טכנולוגיות מסוג זה יש בה כדי להביא לשינוי תפיסת הניטור ותחזוקה במבני דרך.
כיום חיישני MEMS/NEMS מיוצרים ע"י מספר חברות, וניתנים לרכישה במחיר זול יחסית, הנע בין 10 – 20 דולר ארה"ב לחיישן (ללא מערכת איסוף נתונים). החיישנים הנפוצים ביותר מבוססים על טכנולוגיית MEMS ומיועדים למדידת תאוצה או זווית. קיימים גם חיישני MEMS מסחריים למדידת טמפרטורה, רטיבות יחסית ותכונות נוספות. תפיסת ההפעלה והיישום של חיישנים אלו לניטור מבנים דומות לאלו המקובלות כיום בחיישנים קונבנציונאליים. במובן זה, הפוטנציאל הגלום בחיישנים הממוזערים עדיין לא בא לידי מיצוי ומצריך המשך מחקר ופיתוח.
קיימת פעילות מחקרית ענפה במספר אוניברסיטאות מובילות בעולם, ובמספר חברות מסחריות, בפיתוח וביישום התקני חישה מבוססי MEMS/NEMS במבני דרך ובמבני תשתיות. פעילות זו, וכן הרחבתה לכיוונים שונים, ובעיקר להגדרת אפיון ותצורת החיישן, לפיתוח גישות הנדסיות לפענוח וניתוח הקריאות, ולתמיכה בקבלת החלטות בנוגע למבנה המנוטר הינן אבני דרך להמשך המחקר בתחום זה.