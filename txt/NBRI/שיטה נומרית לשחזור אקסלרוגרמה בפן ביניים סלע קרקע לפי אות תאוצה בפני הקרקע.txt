שיטה נומרית לשחזור אקסלרוגרמה בפן ביניים סלע-קרקע לפי אות תאוצה בפני הקרקע
תקציר
המחקר הנוכחי עוסק בפיתוח שיטה אנליטית לקביעת אקסלרוגרמה בפן הביניים סלע-קרקע, הנמצא בעומק כלשהו מתחת לפני הקרקע, על סמך אות תאוצה רשום בסמוך לפני הקרקע. השיטה החדשה שפותחה במסגרת מחקר זה מבוססת על פתרונות אנליטיים של בעיות התחלה-שפה (initial-boundary problems ) של משוואת הגלים הלינארית במקרה של תווך שכבתי (layered medium). לשיטה שפותחה יש היתרונות הבאים: ניתן לפתור בעיית התחלה-שפה עם תנאי שפה שרירותיים; מתקבל פתרון אנליטי מדויק; ניתן לקבל באופן אנליטי פילוג תאוצות, מהירויות ותזוזות לגובהו של כל תווך הקרקע. יעילות השיטה שפותחה מומחשת על ידי מספר דוגמאות של פתרון הבעיה ההפוכה במקרה של קרקע בעלת שכבה אחת ושתי שכבות: קביעת אקסלרוגרמה בפן הביניים סלע-קרקע על סמך אות תאוצה הרשום בסמוך לפני הקרקע. החישובים התבצעו הן עבור אות הרמוני והן עבור אותות של התאוצות שנמדדו במקרים של רעידות האדמה San Fernando ו-El Centro . מהאנליזה נובעת המסקנה כי יש התאמה מעולה בין התאוצות הנמדדות על פני הקרקע לבין התאוצות שהתקבלו כפתרון הבעיה הישירה של התפשטות גל בשימוש בתנאי השפה, שמהווה פתרון של הבעיה ההפוכה הנפתרת על ידי השיטה שפותחה במחקר זה. ההתאמה המעולה הזאת התקבלה מכיוון שהשיטה שפותחה מהווה שיטה מדויקת לפתרון הבעיה ההפוכה. בשימוש ב- FFT (Fast Fourier Transform) נבנה ספקטרום תגובה (magnitude-frequency dependence) של התאוצה על פני הקרקע ושל התאוצה בפן הביניים עבור ערכי העובי L שונים של השכבה. עבור רעידת האדמה San Fernando נפתרה הבעיה ההפוכה של שיחזור שדות תאוצה בתווך גיאולוגי. ניבנה פילוג תאוצות לאורכה של שכבת הקרקע בזמנים מסוימים שונים.
יישום ותועלת המחקר מתבטאים בכך שהמחקר נועד לפתח גישה מתקדמת לקביעת אקסלרוגרמה בפן ביניים "סלע-קרקע" על סמך אות רשום סמוך לפני הקרקע. גישה זו מאפשרת לקבל את אות התאוצה (אקסלרוגרמה) בפן הביניים "סלע-קרקע" ללא הדמיית תהליכי התפשטות גלים בשכבת הסלע שמביא לפתרון יותר יעיל וחסכוני של בעיות סיסמיות. המחקר יתרום להבנה הבסיסית של התפשטות גלים סיסמיים, עומסים סיסמיים והשפעתם על מבנים, ויכולת לשחזר אות בשכבת הסלע לצורך דימוי השפעת פני הקרקע העליונים בתגובה הכוללת.