שיפור התחרותיות של רכיבים מתועשים בבנייה על ידי תכן באמצעות מידול מידע בניין ממוחשב
תקציר
משרד הבינוי והשיכון קבע יעד של הגברת התיעוש בבנייה, במטרה להפחית את שיעור העבודות עתירות כוח האדם באתר וכדי להשיג שיפורים באיכות הבנייה. היקף הבנייה למגורים במדינת ישראל בשנת 2004 היה 5,025 אלף מ"ר. מתוך כמות זו, 27.2% (1,367 אלף מ"ר) היו בפרויקטים שבהם הייתה כדאיות כלכלית בסיסית לבנייה מתועשת, בהתחשב בגודל הפרויקט (מספר דירות) וגובה הבניינים. למרות זאת, היקף הבנייה המתועשת המלאה למגורים היה רק 55.6 אלף מ"ר (1.1%) והיקף הבנייה המתועשת חלקית היה 276 אלף מ"ר (5.5%).
היום, הרוב המכריע של עבודות התכן נעשות באמצעות כלים של שרטוט ממוחשב ( – CAD Computer-aided Drafting). מחקר זה נועד לבדוק את ההשפעה הצפויה של הטמעת טכנולוגיה חדישה לתכן, הנקראת "מידול מידע בניין" (building information modeling - BIM) על נתח הבנייה המבוצע בשיטה מתועשת. מערכות BIM מאפשרות בניית מודל ממוחשב של המבנה בפירוט מספקת לייצור חלקיו. לאחר המידול, התכנה מפיקה את כל תכניות ההרכבה, שרטוטי הייצור, ורשימות החלקים באופן אוטומטי וללא כל טעות או סתירה בין הגיליונות השונים.
סקר שדה שנערך בקרב קבלנים חברי התאחדות הקבלנים והבונים ומשרדי הנדסה קבע כי החסמים העיקריים להרחבת הבנייה המתועשת הם תדמית שלילית בקרב הציבור, חוסר כדאיות כלכלית, וחוסר זמן להסבת תכניות. אצל קבלנים הבונים עבור יזמים ציבוריים, חוסר זמן להסבת תכניות היה הגורם החשוב ביותר אשר מנע שימוש בשיטות תיעוש הבנייה. כלכליות הבניה הטרומית והמתועשת באתר נבדקה במחקרים קודמים, ונמצא שקיים חתך גדול של מבנים בהם הבנייה הטרומית כדאית מבחינה כלכלית, אך היא מבוצעת בכל זאת בשיטות רגילות. על פי ממצאי אותו סקר, ממוצע משך הזמן המינימאלי הנדרש להסבת תכניות של בניין מתכן לביצוע בשיטות רגילות לביצוע בשיטה טרומית, באמצעות CAD, הוא 1.9 חודשים. במקרים רבים משך הסבת התכן נמשך מעבר לשלשה חודשים.
מחקרים שנערכו בתעשייה הטרומית בצפון אמריקה מנבאים, וניסיון עבודה של שנתיים מראה הלכה למעשה, שמידול מידע בניין משפר את תחרותיות הבנייה הטרומית בכמה דרכים. ביניהן:
1)	שיפור איכות הביצוע על ידי הקטנה משמעותית בכמות טעויות התכן ,
2)	הפחתת תשומות הנדסה,
3)	קיצור משך התכן,
4)	הקניית יתרונות בולטים בשיווק שיטת הבנייה.
כדי לאמוד את שיעור ההשפעה, נערכו במחקר הנוכחי שני חקרי אירוע של פרויקטים מארה"ב וקנדה, ונוהלו שני ניסויים מעשיים במידול מבנים במדינת ישראל. מודלו חלקים של בניין מסחרי הנבנה בעיר מודיעין וקומות טיפוסיות של שלשה מבני מגורים במרכז הארץ. ניסויי המידול מצביעים על קיצור משך של 33% והפחתת תשומות בשיעור דומה. במקרה הראשון, יוצרו קורות הבטון לפי תכניות הייצור שהופקו באמצעות כלי BIM, ולא התגלתה בקורות אף טעות תכן. חקרי האירוע מחו"ל – מבנה מגורים ומבנה חניון גדול – מלמדים על הפחתות של 40% עד 52% בתשומות התכן, וקיצור משך תכן מפורט של 30%.
התוצאות העקביות מלמדות על סבירות עקרונית שמידול מידע בניין עשוי לתרום להתמודדות עם החסמים של כלכליות ומשך זמן להסבת תכן. נוסח אפוא מודל כלכלי במטרה לאמוד את היקף הפרויקטים העשויים להיות מוסבים לבנייה טרומית בזכות היתרונות של השימוש בטכנולוגיה. המודל הכלכלי הביא בחשבון את שני הגורמים עיקריים המכוונים את קבלת ההחלטה בנושא הסבת תכן לבנייה טרומית – משך ההיערכות הנתון לקבלן בין מועד הזכייה במכרז לבין התחלת ביצוע הבנייה, ועלות הבנייה הטרומית לעומת עלות הבנייה הרגילה.
על מנת לקבוע את אוכלוסיית הפרויקטים המועמדים להסבה שאינם מוסבים בתנאים השוררים היום, נאסף מדגם רחב של פרויקטים, מועמדים להסבה מבחינה כלכלית על פי התנאים הקיימים, מחברה קבלנית גדולה. בכל פרויקט במדגם נמדד משך ההיערכות בפועל. משך ההיערכות היה קצר מחודשיים ב-26% מבין הפרויקטים במדגם, אך מבין אלה רק 8% היו טרומיים, לעומת 35% מכלל הפרויקטים של המדגם. ממצא חשוב נוסף מהמדגם היה שפרק הזמן המינימאלי להסבת תכן היה למעלה מחודשיים.
חישוב מפורט המשלב את שני הגורמים – משך הסבת התכן ושיפור הכלכליות – מביא למסקנה שאימוץ רחב של BIM יגדיל את אוכלוסיית מבני המגורים הכדאיים כלכלית לתיעוש מ-68% ל-74%. הגורמים הישירים לכך הם שיפור באיכות התכן ומניעת טעויות בביצוע, הורדת תשומות התכן, וקיצור משך התכן. עיקר הגידול בפוטנציאל הוא בקרב פרויקטים בינוניים, בהם שיעור מימוש הפוטנציאל היום הוא נמוך. משמעות הדבר היא שאימוץ BIM עשוי להביא להגדלת היקף הבנייה המתועשת בישראל בכ-28%. ייתכן ויש למעבר לטכנולוגיה מתוחכמת בבנייה הטרומית, ושיפור איכות התכן, השפעה חיובית ארוכת טווח גם על תדמית הבנייה הטרומית, אך תרומה זו לא ניתנת להערכה. לא ניתן להסיק מתוצאת המחקר שהמעבר לטכנולוגיה המשופרת תגדיל בטווח הקצר את היקף הבנייה הטרומית בשיעור המחושב, אלא שהמעבר יפתור את צוואר הבקבוק של משך הסבת תכן. סביר להניח שצוואר הבקבוק הבא בחשיבותו יהיה קיבולת הייצור של המפעלים הטרומיים.
כאמור, התרומה של מידול מידע בניין לכלכליות הבנייה הטרומית היא כפולה: הפחתה בתשומות התכן והפחתת שיעור הבזבוז בתשומות ביצוע כתוצאה מטעויות תכן. שיעורי התרומות האלה נקבעו על בסיס נתוני הסקר, ממצאי הניסויים ומדידה מורחבת של שיעור טעויות ממחקר קודם. משרד תכן טיפוסי, בעל שולי רווחיות של כ-5%, יכול לצפות כעבור שלוש שנים לאחר התחלת
ההטמעה לצמיחת שיעור הרווחיות לתחום של 7% עד 13%, כאשר עיקר ההבדל הוא בצמצום כוח אדם להפקת שרטוטים.
בחינת תזרים המזומנים של מפעל טרומי בעל מחזור שנתי של 100 מ' ₪ מלמד על שיפור בתזרים המזומנים של כ- 1.5 מ' ₪ לשנה מהשנה הרביעית לאחר הטמעת BIM. חלק ניכר משיפור זה נובע מביטול עלויות אי-איכות הנובעות מסתירות בין מסמכי התכן (סתירות בין שרטוטי הרכבה, שרטוטי ייצור ותכניות של מתכננים שונים) בשיטת העבודה בטכנולוגיות CAD. החיסכון הישיר למפעל טרומי בעלות הפרויקט עקב מניעת טעויות בביצוע הוא כ- 0.48%, ויש לצפות לחיסכון גדול מזה כתוצאה מהגדלת נפח ייצור וניצול טוב יותר של אמצעי ייצור ותקורות החברה.
נתונים אלה מראים שהדחיפה העיקרית לאימוץ הטכנולוגיה צריכה לבוא מצד בעלי משרדי התכן. אמנם, חשוב לזכור שבסיס ההון של משרדי תכן קטן מאוד ביחס למחזור, ולכן הם נמנעים לרוב מהשקעות הון. החישוב הכלכלי מהיבט משרדי התכן הראה שהמעבר ל-BIM דורש השקעה משמעותית בקנה המידה של משרד תכן, בעיקר בעלויות הדרכה והטמעה, פחות בעלויות רכישת תכנה וחומרה. לאור זאת, רצוי לשקול מודל אימוץ בו משרדי התכן נתמכים על ידי מפעלי הבנייה הטרומית בתקופת ההטמעה. שני מנגנונים אפשריים – תמיכה ישירה, בהלוואות או מענקים, ותמיכה עקיפה, בערבויות להזמנת עבודות תכן בהיקף מסוים.
למשרד הבינוי והשיכון תפקיד ביישום תוצאות המחקר על ידי הפצת תוצאותיו בקרב כל העסוקים בענף הבנייה, עידוד הכשרת מהנדסים ב-BIM, וכן על ידי הסברה מכוונת של השלכות השימוש ב-BIM בקרב יזמי בנייה ממשלתיים. ניתן לדרוש ממתכננים שימוש בשיטות BIM ובמקרים מתאימים ניתן לדרוש תכן מראש של מבנים בשיטות מתועשות
למשרד הבינוי והשיכון תפקיד ביישום תוצאות המחקר על ידי עידוד הכשרת מהנדסים ב- BIM, הסברה לכלל ענף הבנייה, והסברה ממוקדת בקרב יזמי בנייה ממשלתיים. כפי שנעשה כבר היום על ידי מזמיני בנייה ממשלתיים בארה"ב ובאירופה, ניתן לדרוש ממתכננים שימוש בשיטות BIM ובמקרים מתאימים ניתן לדרוש תכן מראש של מבנים בשיטות מתועשות. צעדים אלה יגדילו באופן ניכר את תחרותיות המפעלים הטרומיים ויקדמו את הבנייה המתועשת ללא השקעה כלכלית מיוחדת.
הטמעת הטכנולוגיה כרוכה בהכשרה אינטנסיבית של כוח אדם. אמנם, ניכר היסוס מצד משרדי תכן להשקיע בהכשרת עובדיהם מחשש ל'בריחת מוחות'. בטווח הבינוני, הכשרה ב-BIM של מהנדסים בטכניון והנדסאים במכללות, היא צעד הכרחי לקראת אימוץ הטכנולוגיה בתעשייה. יש לציין שכבר משנת תשס"ז נלמד בטכניון מקצוע BIM, והמקצוע הנו חובה לכל מהנדס אזרחי.