מכניזם ההידבקות והעיגון של מוט זיון בבטון עם אגרגטים ממוחזרים מבטון מפסולת בנייה
תקציר
בטון מזויין הוא חומר הבנייה הנפוץ ביותר בארץ. בשנים האחרונות יש עניין גדול בארץ ובעולם בייצור בטון שבו משולבים אגרגטים ממוחזרים אשר מחליפים את האגרגטים הטבעיים שמקורם במחצבות. לצורך בחינת האפשרות ליישום קונסטרוקטיבי, יש צורך לבחון את ההתנהגות של בטון עם אגרגט ממוחזר ואת ההבדלים בינו לבין בטון עם אגרגט טבעי. מחקר זה נועד לבחינה ראשונה של היבט יסודי בבטון המזויין שנוגע להידבקות ולעיגון של מוט פלדה בבטון. על מנת לקבל את האגרגט הממוחזר באיכות הגבוהה ביותר מחקר זה יתמקד באגרגט המתקבל מחלקי בטון שמקורם בפסולת בנייה ממבנים שנהרסו. זאת להבדיל מאגרגטים במקורם בבלוקי בניין ובפסולת בניין אחרת. בהקשר זה חשוב לציין שטיב הבטון במבנים ישנים המועדים להריסה בארץ שונה וככל הנראה נמוך מטיב הבטון המקובל באירופה, זאת עקב סוג הצמנט ומרכיבי התערובת, אבטחת האיכות וטיב הבנייה במהלך המאה הקודמת בארץ. מאחר שלחוזק בטון המקור של האגרגט הממוחזר יש השפעה על תכונותיו, ראוי לחקור בנפרד את חומרי הגלם הקיימים בארץ ויש לנקוט זהירות בפרשנות ואימוץ אוטומטי של המלצות המובאות במחקר בין לאומי.
הבטון מאופיין בפריכותו ובחוזק המתיחה הנמוך בסדר גודל לערך מחוזק הלחיצה שלו. שילוב של מוטות פלדה בבטון יוצר את הבטון המזוין. מוטות הזיון מפלדה מקנים לרכיב מבטון מזוין כושר נשיאת כוחות מתיחה ברמה גבוהה יחסית תוך התפתחות סדיקה מבוקרת בבטון, משיכות וכושר ספיגת אנרגיה. היכולת להעביר כוחות בין מוט הזיון לבטון היא בסיס קיומו של הבטון המזויין. תמסורת הכוחות מתאפשרת בזכות הקשר הכימי והמכני שבין המוט לבין הבטון במנגנון "הידבקות" (bond). במוט מצולע התמסורת מבוססת בעיקר על מנגנון מכני בו הצלע מפעילה כוח לחיצה נטוי על הבטון שסביבה, לכוח הנטוי יש רכיב אורכי ורכיב רדיאלי. מהמחקרים הניסויים והתיאורטיים הרבים שנעשו עד היום קיימת תמונה גלובלית איכותית וכמותית לגבי האינטראקציה בכיוון האורכי בתערובות בבטון עם אגרגטים טבעיים. הידע העדכני מבוסס על ניסויים רבים שבדקו מוט המעוגן בבטון לאורך אזור מגע מוגדר, ומדדו את כוח השליפה ואת התזוזה היחסית בין המוט לבטון. על פי תוצאות הניסויים מקובל לבטא את הקשר הגלובלי בין מאמץ ההידבקות להחלקה (bond-slip). חישוב מאמץ ההידבקות מהכוח המדוד מבוסס על ההנחה שמאמץ ההידבקות מפורס באופן אחיד על פני מעטפת המוט
המודבקת לבטון. מאחר שהידע הקיים בנושא הוא אמפירי ביסודו, כל שינוי בתכונות הבטון ו/או בתכונות מוט הפלדה מחייב חקירה ניסויית למדידת ההשפעות של השינויים על ההידבקות.
מחקר זה מתמקד בבחינה של ההידבקות של מוט פלדה המעוגן בבטון העשוי מתערובת עם אגרגט ממוחזר מבטון בהשוואה לעיגון של אותו מוט בבטון העשוי מתערובת עם אגרגט טבעי. בחינת ההידבקות בין מוט הזיון לבטון העשוי מאגרגטים ממוחזרים חשובה לצורך קביעות יסודיות לגבי השימוש האפשרי והמגבלות הנלוות לשימוש בבטון זה. מאחר שדגמי הניסוי לחקירת מנגנון ההידבקות מהווים מעין "קופסה שחורה" שאינה מאפשרת לחקור את המנגנון הפנימי המתפתח בפן הביניים שבין מוט הפלדה לבין הבטון, מקובל לבדוק בניסויים רק את ההתנהגות הגלובלית בכיוון האורכי, כלומר את הקשר שבין גודל כוח השליפה לבין מידת החלקה הנלווית לכך בין המוט לבין הבטון, ובהתאם לכך קשרים כאלה המופיעים בתקני התכן ומתייחסים לבטון העשוי מאגרגט טבעי מכוילים על בסיס ניסויים. כל שינוי במרכיבי הבטון כגון הוספת מוספים או שינוי בסוג הצמנט או בנתוני האגרגט מחייב ביצוע של סדרות ניסויים שעל פיהם נבחנת התערובת על מרכיביה ומכוילים ערכי התכן.
שלב זה של המחקר כלל שני שלבים: בשלב הראשון פותחו תערובות בטון עם אגרגט טבעי ועם אגרגט ממוחזר מבטון בעלי חוזק דומה בלחיצה, על מנת לנטרל את השפעת הבדל חוזק אפשרי על התוצאות. בשלב השני הוכנו 15 דגמים לניסויי שליפה; הדגמים עשויים מגליל בטון בקוטר ובגובה של 200 מ"מ הכולל מוט פלדה מצולע שממוקם לאורך ציר גליל הבטון. בניסויים נבחנה ההתנהגות הגלובלית בכיוון האורכי באמצעות מדידת כוח השליפה וההחלקה וקבלת עקום מאמץ הידבקות-החלקה הנובע ממדידות אלה. בנוסף לכך, הורחבה יריעת המדידות על מנת לבחון את ההתנהגות הגלובלית בכיוון הרדיאלי באמצעות מדידי עיבור המודבקים על היקף הגליל למדידת העיבור ההיקפי ולקבלת עקומי עיבור היקפי-החלקה, שייבחנו גם בהשוואה לעקומים המתקלים מההתנהגות האורכית. בנוסף לכך, על מנת לבחון את הנזק הפנימי באזור האינטראקציה בין המוט הנשלף לבין הבטון, בוצע ביקוע מבוקר של הדגמים במישור סימטריה אורכי לאורך הדגם ונבחנו הסדיקה והנזק הפנימי.
תוצאות החקירה הגלובלית בכיוון האורכי ובכיוון הרדיאלי מצביעות על התנהגות שונה של שני סוגי הבטונים (עם האגרגט הטבעי ועם האגרגט הממוחזר) המתבטאת בהתפתחות סדיקה ובמנגנון כשל שונה (הנחה שאוששה לאחר ביקוע הדגמים). בדגמים שנבחנו לא התקבלו שינויים משמעותיים בערכי מאמץ ההידבקות הממוצע המרבי, אך מאמץ זה התפתח בערכי החלקה שונים. בחינה של השתנות עקומי מאמץ הידבקות-החלקה הצביעו על התפתחות סדיקה רדיאלית שאובחנה לאחר בקיעת הדגמים. התפתחות סדיקה זו הקטינה את קשיחות טבעת הבטון העוטפת את מוט הפלדה וגרמה להתפתחות עיבורים היקפיים הגבוהים בכ-200%.
כבר בשלב זה של המחקר זוהתה התנהגות שונה בפרמטרים מסוימים, בין תערובת בטון עם אגרגט טבעי לבין תערובת בטון עם אגרגט ממוחזר מבטון בהקשר של ההידבקות עם מוט פלדה. יצוין כי בשלב זה נבחנה החלפה מלאה של אגרגט טבעי באגרגט ממוחזר, על מנת לעמוד על הגבול העליון של ההבדל האפשרי בין התערובות. זאת בהתייחס לתקנים זרים המגבילים את אחוז השילוב של אגרגט ממוחזר בתערובת לצד הגבלות אחרות נוספות. כמו כן נדגיש, כי בשלב זה השתמשנו באגרגט גס קטן בלבד על מנת להגיע לאחידות גבוהה ככל האפשר של התערובת שתאפשר קבלת תוצאות הדירות תוך שימוש
במספר קטן של דגמים ובהמשך יש צורך לשלב גם אגרגט גס גדול על מנת לדמות תערובת מקובלת. לאור זאת ניתן לומר כי תוצאות מחקר בשלב זה, למרות חשיבותן והמידע החדש שהן מספקות, מהוות אינדיקציות ראשוניות ובכדי להגיע להמלצות להיתכנות שימוש באגרגט ממוחזר מבטון בבטון של אלמנטים קונסטרוקטיביים נדרשת חקירת המשך בנושא ההידבקות שתכלול בחינה במספר רמות חוזק של בטון בלחיצה ובמתיחה, שימוש באגרגט ממוחזר מבטון ממקורות שונים ובגדלים שונים ובאחוזי החלפה שונים. המדובר בהיקף חקירה ניסויית גדול המצריך מספר שלבי מחקר. בהמשך לחקירת ההידבקות, וככל שהממצאים יוכיחו היתכנות ליישום בתנאים מתאימים, בכל הנוגע ליישום קונסטרוקטיבי כלשהו תידרש הרחבת המחקר לבחינת ההתנהגות של רכיבי בטון מזויין עם אגרגט ממוחזר מבטון בכפיפה ובגזירה ובהטרחות ובתנאים ישימים.