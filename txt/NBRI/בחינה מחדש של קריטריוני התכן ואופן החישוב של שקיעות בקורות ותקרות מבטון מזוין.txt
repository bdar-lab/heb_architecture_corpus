בחינה מחדש של קריטריוני התכן ואופן החישוב של שקיעות בקורות ותקרות מבטון מזוין
פרופ"ח אברהם דנציגר אינג' תום ארן
תקציר
מחקר זה נועד לבחון את אופני תכנון השקיעות בתכן קורות ותקרות למצב שרות ואת הקריטריונים אשר על-פיהם נעשה תכן זה. העבודה מתמקדת ברכיבים קוויים – קורות ותקרות מתוחות בכיוון אחד, ועוסקת בבחינה של אופן החישוב המפורט של שקיעת קורה ותקרה מבטון מזוין לפי גישת התקינה האמריקאית - חישוב המאומץ כיום בתקן הישראלי, ולפי גישת התקן האירופאי, אשר עומדת להיות מאומץ בארץ, בבחינה מחדש של אופן החישוב המקורב (מפושט) לפי הגישה האירופאית ולפי הגישה המוצגת בתקן הישראלי, בפיתוח הצעה לגישת חישוב מקורבת אשר תבטיח תוצאות שמרניות המתאימות לחישוב כזה ובבחינת קריטריון הכפף הדרוש במקרה של זיז. דוח המחקר כולל סקירה של קריטריוני הגבלת השקיעה הנהוגים בעולם ומציג באופן מפורט את אופני חישוב השקיעות על פי שתי הגישות הנזכרות לעיל. בנוסף, מוצגות שתי שיטות התכן המפושטות ("הגבלת התמירות"), הנהוגות ביורוקוד ובתקן הישראלי. על מנת לבחון דרכי החישוב המפורטות של השקיעות, בוצעו חישובים עבור טווחי מפתחים הנוגעים למרבית האפשרויות המעשיות: נבדקו תקרות מתוחות בכיוון אחד בטווח המפתחים שבין 2.0 מ' ל-8.0 מ' ונבדקו קורות בטווח המפתחים שבין 4.0 מ' ל-12.0 מ'. הרכיבים נבדקו בסכמה סטטית דו-פרקית ודו-רתומה ובנוסף, נבדקו שני סוגים אופייניים של עומסים: מבנה מגורים וספרייה ציבורית.
החישובים שנעשו במסגרת המחקר הראו שעבור תקרות מתקבלות על-פי שלושת התקנים דרישות דומות לעובי, לשם עמידה בהגבלת השקיעה. לעומת זאת קיים הבדל ניכר בין גובה החתך הדרוש בקורות בחישוב על פי ת"י 466 ו-ACI לבין הגובה הדרוש, הקטן יותר, בחישוב על פי התקן האירופי: בעומס המתאים למבנה מגורים, גובה החתך הדרוש בקורות על פי EC2 הינו כ-60%-75% מגובה החתך הדרוש על-פי ACI ואילו בעומס המתאים למבנה ספרייה, גובה החתך הדרוש בקורות על פי EC2 הינו כ-60%-50% מגובה החתך הדרוש על-פי ACI. בנוסף, נבדקה גם השפעת הלחות היחסית על העובי הנדרש לשם עמידה בהגבלת השקיעה.
נבדקה גם השפעת סוג הפלדה ונמצא ששימוש בפלדה 500 (במקום בפלדה 400) אמנם חוסך בכמויות הפלדה הדרושה לעמידה בתכן למצב גבולי של הרס, אולם גורם להגדלת גובה החתך הנדרש לעמידה בהגבלת השקיעה, בעיקר בקורות. הגדלה זו של גובה החתך יכולה להגיע עד לכ-20%.
באשר לחישוב המפושט להגבלת תמירות הרכיב כתחליף לחישוב מפורט של השקיעה, נמצא שבמרבית המקרים החישוב המפושט המוצע בתקן האירופאי אינו שמרני ביחס לתוצאות שמתקבלות בחישוב המפורט. החישוב המפושט המוצע בתקן הישראלי, אף הוא אינו שמרני ביחס לתוצאות שמתקבלות בחישוב המפורט באותו תקן.
השוואת תחזיות השקיעה על-פי שיטות החישוב השונות עם תוצאות ניסויים המדווחות בספרות מראה שבמדגמים שאינם סדוקים כל שלוש דרכי החישוב הראו תוצאות שאינן שמרניות ושעבור מדגמים אלה החישוב על פי EC2 מספק תוצאות שמרניות יותר מהתוצאות שמתקבלות בחישוב על פי ACI. במדגמים ברמת עומס בינוני, אשר מתאימים לרכיבים כגון תקרות, תוצאות החישוב המתקבלות משני התקנים שנבדקו אינן עקביות - בחלק מהמקרים החישובים על-פי ACI שמרניים ובחלק אחר של המקרים – ההיפך הוא הנכון. במדגמים ברמת עומס גבוה החישוב על פי ACI נותן תוצאות שמרניות, הן ביחס לחישוב על פי EC2 והן ביחס לתוצאות הניסויים.
פותח ונבדק תיקון לנוסחה המפושטת שבתקן הישראלי. תוצאותיה של הנוסחה המשופרת אשר פותחה במחקר זה הן שמרניות במידה סבירה ביחס לחישוב המפורט (שבתקן הישראלי). בכך מהווה החישוב המקורב המוצע בעבודה זאת שיפור ניכר ביחס לשיטה הקיימת בתקן, אשר תחזיותיה אינן שמרניות כלל ביחס לחישוב המפורט (ראו לעיל).
בחינה של קריטריון הכפף עבור זיז באמצעות מידול באלמנטים סופיים של קיר בלוקים, הנשען על קורה או על זיז, הראתה שבמקרה של זיז ניתן להתחשב בשקיעה גבולית גדולה יותר מהמקובל. הדבר יכול להתבטא בשמירת ערך הקריטריון הקיים ובהכפלת היחס מפתח\ערך-קריטריון במקדם הגדול מ- 1.0. עם זאת, תוצאות החישובים אינן חד-משמעיות באשר לגודלו של מקדם זה. בהתחשב בתוצאות אלה מומלץ שוועדת התקינה העוסקת בניסוח התקן הישראלי ת"י 466 "חוקת הבטון" תשקול יישום מקדם כזה בשיעור של 1.5 עבור מקרים של זיז.
ראוי לציין שלתוצאותיו של מחקר זה תרומה ישירה לעבודה התקינה הנוגעת למבני בטון מזוין בארץ, וזאת לפחות בשני היבטים:
א.	ההצעה לתיקון הנוסחה המפושטת בת"י 466, המובאת בפרק 5 ומתקנת את התוצאות הלא-שמרניות של הנוסחה הקיימת בתקן כיום;
ב.	במקביל למחקר זה מתקיים בארץ הליך של אימוץ התקינה האירופאית (אשר אמורה להחליף ברבות השנים את ת"י 466). במסגרת הליך זה דנות וועדות המומחים העוסקות בחלקים 1 ו-2 של ת"י 466 בניסוח פרטי הנספחים הלאומיים של התקן האירופאי. התוצאות המפורטות בפרק 4, הוצגו בישיבת ועדת התקינה לת"י 466 בעניין אימוץ התקן האירופי ושימשו כבסיס איכותי וכמותי בהחלטות הוועדה בעניין אימוץ הסעיפים הרלוונטיים לעניין השקיעות.
מסקנות המחקר מלמדות על ההערכות החישוביות של שקיעות קורות ותקרות לאורך כל חיי המבנה – מידת דיוקן ומידת שמרנותן. כך גם לגבי הדרישות המפושטות ל"הגבלת התמירות", בתקינה האירופאית והישראלית. עם זאת, חישובי השקיעה הגבולית בתכן מבנים מבטון מזוין מתייחסים לקריטריוני תכן שנקבעו לפני שנים. ולכן, בצידן של מסקנות אלה ראוי עוד לציין שהקביעה כיום של קריטריון השקיעה הגבולית מסתמכת רובה ככולה על מחקר שנערך בשנות השבעים במאה שעברה. ממצאי המחקר הנוכחי מראים גם שהגדרת קריטריוני הגבלת השקיעה דורשת לימוד מחדש: במקרה הממוקד יותר של נזק לרכיבים רגישים (מחיצות), יש להעמיק את החישובים שנעשו במחקר זה בטכניקת האלמנטים הסופיים ולגבות אותם בניסויי מעבדה של מדגמים אמיתיים ואילו בכל הנוגע לקריטריון לשקיעה הכוללת (250/L) ברכיבי מבנה שאינם תומכים רכיבים רגישים, לימוד כזה צריך להיות מולטי-דיסציפלינארי, של מומחים שיכולים למשל לקבוע מה הם הגורמים לתחושת אי-נוחות עקב שקיעת הרכיב וכיצד ניתן לכ ֵמת גורמים אלה.