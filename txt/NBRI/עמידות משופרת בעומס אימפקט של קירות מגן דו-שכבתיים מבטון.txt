עמידות משופרת בעומס אימפקט של קירות מגן
דו-שכבתיים מבטון
תקציר
עמידותו של קיר מגן מבטון מזוין כנגד חדירה של קליע קשיח במהירות גבוהה תלויה בפרמטרים שונים, הכוללים את סוג הבטון (המאופיין בין היתר על ידי חוזקו בלחיצה חד-צירית), מרכיבי התערובת שלו (כולל השימוש בסיבים) וסידור פלדת הזיון. המחקר הנוכחי נועד לבחון את עמידותם של קירות-מגן שכבתיים (העשויים יותר משכבה אחת) מבטון מזוין בפני פגיעה של קליע קשיח הפוגע בקיר במהירות גבוהה. זאת, לעומת עמידותם של קירות כאלה העשויים שכבה אחת של בטון. מחקר זה נועד להוות שלב ראשון בפיתוח דור חדש של רכיבים של לוחות שאמורים לעמוד בצורה יעילה יותר בנגיפת קליע.
שיטת המחקר התבססה על ניסויי מעבדה שבהם נבחנו דגמים שונים של טבלות בטון, כולן במידות 80x80 ס"מ ובעובי של 20 ס"מ, בפגיעה של "קליע ייחוס" בעל ראש קוני מפלדה. נבחנו דגמי ייחוס בעלי חתכי מיגון חד-שכבתיים וכן דגמים דו-שכבתיים. הקליעים הואצו בניסויים באמצעות תותח אויר, עד למהירויות פגיעה של כ 300 מ'\שנ'.
במסגרת שלב זה של המחקר נערכה סדרה ראשונה של ניסויים על מטרות דו-שכבתיות ועל מטרות ייחוס חד שכבתיות. בניסויים שנערכו במהירויות פגיעה שונות, נבחנו הרכבי הבטון, עובי השכבות והרכביהן. תוצאות הניסויים כללו רישום של רמת הנזק במדגם במהירויות מדודות שונות של הקליע לפי 3 קריטריונים: עמידות בחדירה (עומק חדירה במקרים שהמטרה לא נפרצה או אבחון של פריצה עם/ללא מהירות שיורית), וכן הערכה (מבוססת על מדידות) של השטח הניזוק בשפה קדמית ובשפה אחורית.
מניתוח תוצאות הניסויים התקבלו הממצאים העיקריים הבאים:
•	נראה כי בתכן מושכל של חתך דו-שכבתי יש לעובי השכבה הקדמית חשיבות בהגדלת עמידות החתך בפני חדירה וברמת נזק קטנה יותר. זאת, אפילו על חשבון העובי של השכבה האחורית.
•	עבור מטרות שאינן מכילות סיבים התקבלה עמידות טובה יותר כאשר החתך היה דו-שכבתי. כאשר מוסיפים לתערובת סיבי פלדה לא ניתן לקבוע, בהסתמך על התוצאות הנוכחיות, האם ומתי יש עדיפות לשכבה אחת ומתי ל-2 שכבות.
•	שימוש בסיבים משפר במידה ניכרת את עמידות חתך הבטון בנגיפת קליע. הדבר מתבטא ברמת נזק קטנה יותר ובמימדי מכתשים (קדמי ואחורי) קטנים יותר. בניסויים הנוכחיים נמצא כי עבור כמות סיבים מוגדלת בשכבה האחורית של 80 ק"ג\מ"ק מתקבלת עמידות גבוהה יותר של מטרת הבטון (ביחס לעמידות שמתקבלת עם 60 ק"ג\מ"ק).
מסדרת ניסויים זאת ניתן אם כן לראות שהתוצאות הנוכחיות נותנות מענה חלקי על השאלה האם חתך דו-שכבתי של קיר בנגיפת קליע עמיד יותר מאשר חתך חד-שכבתי של קיר באותו העובי. פרק המסקנות בסוף הדוח מפרט המלצות לניסויים נוספים הנדרשים על מנת לקבל מענה ברור יותר על שאלה זאת (ועל אחרות הנובעות ממנה).