גישה משולבת להארכת מחזור החיים של מבנים מבטון מזוין
תקציר
קורוזיה בבטון מזוין היא אחד ממנגנוני ההידרדרות המרכזיים הגורמים להפסדים כלכליים וחברתיים. קיימות כיום אסטרטגיות רבות להארכת זמן השירות של מבנים מבטון מזוין, ובמיוחד מבנים שנחשפו להתקפת כלוריד. אסטרטגיות אלה כוללות שימוש ב: א) בטון בעל חדירות נמוכה (ביצועים מעולים); ב) מעכבי קורוזיה כימיים; ג) ציפויי מגן על מוטות פלדת זיון (לדוגמה פלדה מצופה אפוקסי או פלדה מגולוונת); ד) פלדה עמידה בפני קורוזיה (למשל פלב"מ); ה) זיון לא ברזלי (למשל פלסטיק מחוזק בסיבים); ו) ממברנות או חומרי איטום עמידים במים המיושמים על משטח הבטון החשוף; ז) הגנה קתודית (מיושמת בזמן הבנייה); ח) שילובים של האמור לעיל.
הפרויקט הנוכחי עוסק באסטרטגיות א' וב' ובשילובן. בפרט, הפרויקט בוחן את ההשפעה של כל אסטרטגיה והשילוב ביניהן תוך התמקדות ביישום של מוספים כימיים שונים, שיכולים לשמש כמעכבים או כמוספים על-פלסטיים (פלסטיסייזרים), או כשניהם, כמו מוצרים מבוססי אלקיל בנזן סולפונט לינארי (LABS) המיוצרים בישראל.
מטרת הפרויקט הייתה לפתח את האסטרטגיה הטובה ביותר להגנה מפני קורוזיה של בטון מזוין המיוצר ביחס מים-צמנט נתון המכיל סוגים שונים של מוספים כימיים, ולהעריך את השיפור בביצועיו הכלכליים והסביבתיים באמצעות הערכת מחזור החיים (LCA).
פותחה שיטת בדיקה מעבדתית מואצת להערכת פוטנציאל הקורוזיה של בטון מזוין הנתון להתקפת כלוריד ומתח חשמלי. תוצאות הניסוי שהשיגו המחברים קרובות לאלו של המודל האנליטי שפיתח א. לפירו. הן אפשרו לחזות את זמן השירות של סוג המלט הספציפי שנחקר במעבדה על ידי אקסטרפולציה למתחים הנמוכים יותר שנצפו בתנאים טבעיים.
נמצא שבזרם ו/או מתח חשמלי נמוכים יותר, היתרונות של שימוש במעכבי קורוזיה נודדים עולים. בתנאים סביבתיים טבעיים, הכנסת מעכב קורוזיה נודד לתערובת יכולה להאריך את זמן השירות של בטון מזוין בכ-80%.
למרות שמעכבים משפרים את עמידותו של בטון מזוין בפני הקורוזיה, אין ליישמם על חשבון טיב הבטון על פי דרישה בתקנים 466 חלק א' טבלה 6.14 ות"י 118 טבלה 11.