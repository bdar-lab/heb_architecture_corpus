שימוש בחומרים אינרטיים ממוחזרים לבנייה
תקציר
השימוש העיקרי בעולם בפסולת בנייה נעשה על-ידי מיחזור של חומר אינרטי שיכול לשמש למטרות שונות. הכוונה ב"חומר אינרטי" היא בעיקר למרכיבים כמו: בטון, מלט, בלוקים וכיוצ"ב. מרכיבים אלה יכולים להימצא בפסולת הן בשלבי ההקמה והבנייה של מבנים חדשים, הן בשלבי שיפוץ שונים ובודאי שבעת ההריסה של מבנים קיימים-ישנים. גם חומרים אחרים המאפיינים פסולת בנייה, כמו: ברזל, עץ או נייר, ניתן למחזר. פירושו של דבר, שחלק גדול מפסולת הבנייה אינו צריך להגיע לאתרי ההטמנה והתועלת הישירה והעקיפה ממיחזור כזה ברורה.
במדינות שונות בעולם משתמשים בחומר גרוס מרכיבים אלה לדוגמה, עבור תשתיות כבישים או לבטון בעל חוזק נמוך (בחנ"מ). במספר עבודות נבדקה גם האפשרות להשתמש באגרגט ממוחזר לבטון קונסטרוקטיבי. השמרנות המאפיינת את הענף, במקביל לחוסר מידע מספיק באשר לתכונות ולקיים של מוצרים המכילים אגרגט ממוחזר ומחסור בתקנים ושיטות בדיקה מתאימות, הם אחדים מבין הגורמים המעכבים את התפתחות המיחזור של אגרגט ממוחזר לייצור בטון.
ישנה פעילות בארצות שונות הכוללת כתיבת תקנים ו/או הנחיות לטיפול בפסולת בנייה. יש מדינות שכבר כיום דורשות במסגרת היתר הבנייה, ההריסה, השיקום או השיפוץ, גם הגשת תוכנית לטיפול בפסולת הנוצרת ומיחזור של מרכיבים שונים ממנה. מקומות מסויימים, אף מרחיקים לכת יותר ומחייבים, כבר בשלב התכנון של המבנה, לייחד מחשבה לטווח רחוק, באשר לפירוק עתידי או הריסת המבנה בבוא היום, באופן כזה שניתן יהיה לעשות שימוש חוזר או למחזר כמות גדולה ככל האפשר של רכיבים וחומרים.
יש כיום לא מעט תקנים המאפשרים שימוש בחומרי בנייה אינרטיים לעבודות דרכים שונות, בהם הדרישות ביחס לאיכות החומר אינן חמורות ודומות למעשה למה שנדרש מחומרים רגילים. אך מעטים מאד התקנים המאפשרים שימוש בפסולת כזאת ליצור בטון חדש. אמנם נעשים מחקרים במכוני מחקר ובאוניברסיטאות, אך יש עדיין כר נרחב להרחבת הידע בתחום זה.
אחד הגורמים שמקשים על עידוד השימוש של חומר ממוחזר הוא תדמיתו השלילית וחוסר היכולת להוכיח שתוצאות שיתקבלו בשימוש בחומר ממוחזר יהיו באותה רמת איכות כמו אלה המתקבלים בשימוש של חומר מקורי, במידה וקיימות הנחיות מתאימות או קריטריונים של תפקוד. נדבך משמעותי חסר נוסף, הוא הנושא של כדאיות כלכלית. יש לקחת בחשבון, שלעתים, מחסור במשאבי קרקע ואילוצים גיאוגרפיים מסויימים, עלולים להוות כורח לשימוש חוזר ומיחזור, למרות עלותם הגבוהה יותר של התהליכים הנדרשים לשם כך.
מספר תקנים קיימים כמו, התקן האנגלי, התקן היווני, התקן של RILEM או התקן הגרמני, יכולים לשמש בסיס טוב להכנת תקן ישראלי מתאים. אך, כפי שמוסבר בעבודה, הקריטריונים ושיטות הבדיקה הנדרשים צריכים עדיין ליבון נוסף. הדבר אמור בעיקר בנושאים הנוגעים לקיים בתנאי חשיפה שונים ולאורך זמן.
בעולם נעשה שימוש חוזר בפסולת חומרי בנייה למטרות שונות. כך למשל: ברזל בניין ממוחזר במפעלי פלדה, ונייר ממוחזר במפעלי נייר. חומרי בנייה גרנולריים אינרטיים ממוחזרים לאחר גריסה וניפוי לאגרגטים נחותים, המשמשים כיום בעיקר לעבודות דרכים מסוגים שונים.
למרות שלחומרי בנייה אינרטיים גרוסים יש פוטנציאל לשמש כאגרגט איכותי גם לייצור בטון, נושא זה עדיין אינו מפותח ַדי ֹו ואגרגט ממוחזר משמש, אם בכלל, להכנת בטון בעל חוזק נמוך. במכוני מחקר, באוניברסיטאות ובמעבדות מחקר במקומות שונים בעולם, מבוצעים מחקרים שמטרתם לקדם את השימוש בחומר האינרטי הממוחזר, גם להכנת בטון בעל חוזק רגיל ואף גבוה. כאמור, יש עדיין צורך במחקר רחב היקף שיניב תוצאות המתייחסות גם לקיים של בטונים כאלה לאורך זמן, בתנאי חשיפה שונים. השלמת נתונים אלה תאפשר לקבוע האם יש צורך לדרוש אותם קריטריונים מהבטונים המכילים אגרגט ממוחזר, האם יש צורך להגביל את תכולתו בתערובת, האם יש לפתח או לבצע בדיקות מיוחדות לאפיון החומרים הנ"ל ומוצריהם.
היבטי תקינה נבדקו ונסקרו בחלק הראשון של העבודה. בחלק השני נבחנו מספר פרוייקטים גדולים מוצלחים של מיחזור חומרי בנייה כאגרגטים איכותיים לייצור בטון. בחלק השלישי של העבודה הנוכחית נבדקו מספר מצומצם של תערובות בטון כדי לבחון את מידת ההיתכנות לשימוש באגרגט ממוחזר למטרה זאת. האגרגט לניסויים אלה נלקח מפסולת בנייה מעורבת שהושלכה באתרי סילוק פסולת. חלק מתכולת האגרגט הגס והבינוני הטבעי בתערובות שהוכנו, הוחלף באגרגט ממוחזר. התוצאות הראו כי אין שוני באופן הכנת הבטון, בעבידותו או בסומך שלו. גם חוזקו אינו נופל בהרבה מזה של תערובת הייחוס, שהכילה אגרגטים טבעיים בלבד. התוצאות מצביעות על פוטנציאל חיובי בתחום שימוש זה ולאור זאת יש חשיבות בהרחבת המחקר, בעיקר בנוגע לקיים והשפעת תנאי חשיפה לטווח ארוך על בטונים כאלה. במקביל, יש לבחון את האספקטים הכלכליים הכרוכים בשלבים השונים של תהליך מורכב זה.