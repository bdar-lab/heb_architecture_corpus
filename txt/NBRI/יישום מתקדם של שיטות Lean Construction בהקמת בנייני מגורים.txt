יישום מתקדם של שיטות Lean Construction בהקמת בנייני מגורים
תקציר
מחקרים קודמים שנערכו בארץ הראו ששיטות העבודה הנהוגות בענף הבנייה המקומי רוויות בזבוז, המתבטא בתשומות עבודה וחומרים רבים אשר לא מניבים ערך ללקוח הסופי. תוצאות אלה מאששות את הממצאים של מחקרים מקבילים שנערכו ברחבי העולם, בייחוד בתחום ה-1Lean Construction. על בסיס מחקרים אלה, ועל ובסיס הידע הרחב בתחום שהצטבר בעולם, יישמה חברת תדהר שיטות עבודה וכלים לפי עקרונות Lean Construction. ההצלחה נמדדת בקיצור משמעותי בזמן הנדרש להשלמת הבנייה של דירות מגורים ובצמצום ניכר של בזבוז זמן הפועלים בפרויקטים של החברה. תיאור נרחב של יישומים אלה מובא בספר "2"Building Lean, Building BIM.
במסגרת יישום הכלים בחברת תדהר, כולל שיטת המתזמן האחרון (Last Planner® System) ושימוש נרחב במידול מידע בניין (BIM), התעצמה ההבנה שהצורך להתאים את הדירה לצרכי הדייר הבודד מערערת את יציבות זרימת הייצור באתר. צוותי הניהול מתקשים לשלוט בנעשה עקב חוסר יכולת לשמור על תמונת מצב מפורטת ועדכנית של המידע, ואין יכולת להביא לסגירה מלאה ("Done done") של פעילויות. עקב כך, צוותים נאלצים לבצע עבודה חוזרת לא רק במקרים של ליקויים, אלא בעיקר עקב אי-התאמת העבודה לתכנית ואי-השלמת 'שאריות' משלבים קודמים. עבודה זו משבשת ומאריכה את תהליך הרכבת הדירה, המתבטאת בשיבוש המהלך התקין של העבודה השוטפת, בתנועה ללא תכלית של פועלים, בהמתנה להבשלת תנאי העבודה הנאותים, באי-איכות, ובהשקעת תקורות ניהול גדולות מהנדרש. בעיות אלה הן נחלת חלקם של כלל חברות הבנייה הבונות דירות מגורים ומציעים לדיירים התאמות פרטניות, הן בארץ והן בחו"ל.
לאור מצב זה, בחנו במחקר זה שני פתרונות:
א.	הפרדת מערך הייצור של הרכיב ה'פרטי' בדירת המגורים (החלק המותאם לצרכי הלקוח) ממערך הייצור של המבנה ושטחי הבניין המשותפים. פתרון זה מתבסס על תיאוריות הייצור והחשיבה הרזה (1998 Womack and Jones), ועל מחקרים בנושא
התאמות דירות על ידי לקוחות שנערכו עם חברת דניה סיבוס Sacks and Goldin) (2007 ,2005.
ב.	יישום כלים טכנולוגיים לחשיפת סטטוס הפרויקט לכל מקבלי ההחלטות במערך הייצור (כולל מנהלי עבודה, קבלני משנה, ראשי צוותים, ספקים וכו'), במערכת ממוחשבת הניזונה ממשדרי BLE) Bluetooth Low Energy) המותקנים בדירות. פתרון זה מתבסס על מחקרים קודמים, ובעיקר של זקס ואחרים (2016), אשר הראו השפעה ישירה וחיובית של חשיפת המידע התהליכי על טיב זרימת העבודה. במחקר זה, פיתחנו את הכלים הטכנולוגיים וערכנו ניסויים באתרי בנייה כדי לבחון את ישימות הרעיון.
הפתרון המוצע בסעיף א' שואף למגר ככל האפשר את אי-הודאות בתהליך, והפתרון המוצע בסעיף ב' שואף לטפל באי-הודאות ככל שתיוותר. כל אחד עשוי לתרום באופן עצמאי לשיפור המצב, אך שניהם ביחד עשויים להשיג סינרגיה ותוצאה משולבת.
שיטות המחקר. כדי לבחון את הפרדת מערכי הייצור, פותח משחק סימולציה מסוג "משחק רציני" (Serious Game). העיקרון הוא ליצור מצב מדומה בו ניתן להשוות בין תוצאות מערך הייצור המסורתי, לבין מערך המוצע, בו מופעלים צוותים רב-תכליתיים וזרימה במנות בדידות. המשתתפים בנו "דירות" מלבני LEGO, מסודרות בלוחות משחק, כדי לדמות את הקומות/בניינים. כל אחד מהמשתתפים מילא תפקיד במשחק (מנהל עבודה, קבלני משנה, מפקח, הובלת חומר, וכו'). באמצעות הסרטה של מספר חזרות על אותו משחק עם נסיינים שונים, נרשמו מדדים של תוצאה ותהליך, הכוללים זמן מחזור/זמן אספקה, כמות עבודה בתהליך (WIP), משאבים נצרכים ואיכות. משחק הסימולציה בחן את כדאיות החלופות השונות. בהמשך, מומשה מסימולציה בתכנת מחשב, כדי לאפשר הפעלת מספר רב של הרצות לכל חלופה. יתרון הסימולציה הממוחשבת, מעבר ליכולת לחזור על הניסוי פעמים רבות, הוא שניתן למדוד את התוצאות לאורך זמן ועם מספר פרויקטים ודירות רב בהרבה מזו הניתן בסימולציה עם נסיינים.
כדי לבחון את ההיתכנות של מעקב סטטוס תהליך העבודה באתר, נערכה סדרה של ניסויים באמצעות משדרי BLE) Bluetooth Low Energy) ואפליקצייה ייעודית המותקנת בטלפונים חכמים של פועלים. הניסויים הראשונים נערכו במעבדה, במטרה לברר את עוצמות השידור המתקבלות מהמשדרים. בהמשך, נבחן תפקוד המערכת באתר בנייה, בו קירות ומחיצות אשר מפריעים לאות המשודרת. לאחר קליברציה של המערכת, נערכו ניסויים בהם נוטרו פועלים במהלך עבודתם באתרי בנייה, ונבחן הקשר בין תצורות האותות המתקבלות לבין מהות העבודה שהתבצעה. מהלך העבודה צולם במקביל כדי לספק בסיס מידע לפיענוח האותות.
תוצאות המחקר. תוצאות הסימולציה החיה, אשר הורצה פעמים רבות, היו שמערכת הייצור בה יושמו שיפורי ה-Lean (סבב שני) היתה הרבה יותר יעילה מהמערכת שדימתה את הגישה המסורתית לניהול הבנייה (סבב ראשון). אפשר היה לראות זאת בסך זמני הפרויקטים, בתשומות כוח האדם של קבלני המשנה בה נעשה שימוש, ובמשך הזמן שקבלני המשנה היו צריכים להמתין באתר או לחזור למיקומים אותם כבר השלימו (כדי לבצע עבודה חוזרת או לתקן דברים שלא בוצעו כהלכה).
המשחק הממוחשב איפשר להבין בצורה מעמיקה את התנהגות המערכת, הודות ליכולת לבחון חלק מהשיפורים בצורה נפרדת, וכן היכולת להריץ את התרחישים אלפי פעמים כדי לזהות נטיות כלליות. יישום במשיכה במקום בדחיפה הוביל לשיפור קל ב-WIP לעומת הגישה המסורתית, ולירידה של 4% בסך משך הפרויקט. ירידה זו היתה יכולה להיות משמעותית אף יותר לו הפרויקט היה מוגדר כפרויקט במשיכה שמתחיל רק לאחר קבלת מסמך השינויים הראשון – דבר זה היה מקצר את משך הפרויקט ב-
8%. היתרון העיקרי של משיכה הוא קיצור הזמן שקבלני המשנה עוסקים בעבודה חוזרת או בתיקונים. גם זמן האספקה של דירות אינדיבידואליות מתקצר ב-20% הן כתוצאה מהעדר צורך בעבודה חוזרת והן בגלל קיצור זמני הנסיעה לשינוי המיקום הנובע מכך.
הקטנת גודל המנה (המכונה "זרימת מוצר יחידני") מובילה גם לירידה משמעותית ב-WIP, מכ-19 דירות בשיטה המסורתית ל-6-7 דירות. משך הפרויקט התקצר ב-20%, וזמן האספקה של דירות אינדיבידואליות ירד ב-66%.
יישום משולב של משיכה והקטנת גודל המנה מוביל לעלייה ל-100% במספר הדירות שנמסרות בהתאם למסמכי שינויים (במקום הדירה הסטנדרטית), עם עיכוב קל בלבד בהשלמת הפרויקט. לבסוף, תרחיש ה-Lean המלא מוסיף את האלמנטים של רב תכלתיות ופיצול זרמי הערך הפרטי והמשותף (והקצאה מחודשת של כמות קבועה של עובדי קבלני משנה בהתאמה) בנוסף לשימוש במשיכה ובהקטנת גודל המנה. משך הפרויקט התקצר בעוד 28%, לירידה כוללת של 40% בהשוואה למשך הפרויקט בסבב המסורתי. גם צריכת כוח העבודה של קבלני המשנה ירדה באופן משמעותי, ונדרשו רק 52% ממספר העובדים שנדרשו בסבב המסורתי כדי לבנות את אותו מוצר בדיוק.
הניסויים הראו שניתן לנטר את מיקומו של עובד באתר בניה פעיל ברמת דיוק של דירה וברמת ודאות מספקת לצורך עיבוד המידע. למעט במקרים בהם המערכת לא עבדה מסיבות טכניות, ניתן לומר שהנתונים נאספו בצורה מלאה ותועדו בבסיס הנתונים. ניתן להניח שעם מלאכת פיתוח טכני נרחבת, הנתונים שנאספים היו מלאים ומדויקים. הוכחנו שטכנולוגיית בלוטות’ במתח נמוך מתאימה לצורך הניטור הן בהיבטים של ישימות פיזית וכלכליות, והן בהיבטים של מהימנות ודיוק הנתונים.
כחלק מעיבוד הנתונים שנאספו, פותח "מדד התזזיתיות" אשר מאפיין באופן כמותי את מידת התנועה של פועל או של קבוצת פועלים במהלך יום עבודה. מדד התזזיתיות משקף את היחס בין סכימת מספר הכניסות (והיציאות) לכל חלל של העובד ומספר החללים בו הוא עובד, לבין מספר מינימלי המשקף עבודה יציבה (שתיים, קרי כניסה אחת לחלל אחד ביום עבודה אחד).
נבנתה אפליקציה לטלפונים חכמים להצגת המידע למקבלי ההחלטות בזמן אמת. הוכח שניתן לייצר מערכת אשר תציג את מיקומם של העובדים באתר בצורה מדויקת וברורה ברמות דיוק משתנות לפי צורך המשתמש – לפי דירה או לפי הבניין כולו. בנוסף, ניתן היה לראות ויזואלית את מיקומו של העובד ושל צוות העובדים לאורך תקופות שעברו.
מסקנות. התוצאות מראות שפיצול המוצר לשני רכיבים – משותף ופרטי – שיפר גם את תוצאות הפרויקט וגם את ניצול קבלני המשנה. יתרונות אלה היו מעל ומעבר ליתרונות שהתקבלו מהתערבויות ה-Lean האחרות של הקטנת גודל המנה ובקרת ייצור במשיכה. סך משך הפרויקט היה הרבה יותר קצר, קבלני המשנה בילו יותר זמן בעבודה ופחות זמן בהמתנה, הלקוחות קבלו את דירותיהם מהר יותר, ובמקביל היתה ירידה ב-WIP (דבר ששיפר את תזרים המזומנים). היה ברור שבסימולציה, יש יתרון ברור לפיצול המוצע.
הצעדים הבאים בהערכת יישום פיצול זה בפרויקטי בנייה אמתיים כוללים בדיקה בקנה מידה מלא, מעבר לשלב הסימולציה. בתור הצעד הבא, אנו מציעים תחרות בין קבלנים כדי להדגים את קיצורי זמן הביצוע של הרכיב הפרטי של המוצר, להם אפשר לצפות מיישום מלא של השיטה החדשה. למרות שברור שההשערה נושאת בחובה פוטנציאל מסוים, אנו מלאי תקווה שהעדויות מהסימולציה אכן יתגשמו במציאות.
באופן כללי, למדנו כי ניתן לפתח מערכת אחודה אשר תאגד את ארבעת מרכיבי זרימת המידע – איסוף הנתונים, עיבודם למידע, ויזואליזצית המידע וקבלת ההחלטות. פיתוח מערכת מסוג זה הנו אפשרי ורצוי, ועשוי לשפר את זרימת העבודה ועל ידי כך לחסוך תשומות המושקעות היום לא צורך.
מעבר להוכחת ההיתכנות הכללית, יש מספר מסקנות מפורטות:
•	ניטור מיקומם של פועלי בניין באתר באמצעות טכנולוגיית בלוטות’ (BLE) במתח
נמוך היא אפשרית, מתאימה לשימוש באתר בניה, מספק תוצאות משביעות רצון וכרוך בהוצאות ציוד נמוכות מאוד באופן יחסי.
•	ניתן לנטר מיקום של עובד באתר באמצעות טכנולוגיית בלוטות’ במתח נמוך ברמת
דיוק של דירה בוודאות של כ-98%
•	ניתן לנטר מיקום של עובד באתר באמצעות טכנולוגיית בלוטות’ במתח נמוך ברמת
דיוק של אזור דירה בוודאות של כ-80%
•	באמצעות ניטור תנועה של העובדים באתר ניתן לייצר נתונים אשר יכולים לשמש
לאפיון דפוסי תנועתם בלמידת מכונה ולפיכך לזהות את מקצועם ופועלם
•	ניטור תנועה של העובדים באתר יכול לשמש כלי לאפיון הבזבוזים בעבודה ופריון
העבודה
•	ניתן להציג את הנתונים שנאספו, אם עובדו ואם לא, בצורה ויזואלית כך שברור
לצופה בממשק היכן נמצא כל עובד בזמן אמת.
במסגרת מחקרי המשך ניתן יהיה להציג מידע מעובד לרבות נתוני פריון צוותיים או אישיים לגבי דירה, קומה או בניין שלם ובכך להגדיל משמעותית את הודאות של המנהלים באתר לגבי קצב ההתקדמות של העבודות באתר.
לסיכום, ניכר שהושגו שתי מטרות המחקר העיקריות:
•	הוכחנו היתכנות טכנית לניטור פועלים בפנים המבנה בזמן ביצעו עבודות הגמר
•	הוכחנו היתכנות כלכלית וניהולית של הפרדת מערכי הייצור של חלקי הבניין
הפרטיים ממערך הייצור הנהוגה לבניית החלקים המשותפים לכל בעלי הדירות.