בטון בעל תכונות מעולות (UHPC) - שילוב אגרגט גס וסוגי סיבים שונים והשפעתם על תכונות הבטון הקשוי והטרי
תקציר
מחקרים קודמים הראו פוטנטיאל לייצור בטון בחוזק גבוה במיוחד גם עם אגרגט גדול יחסית (עדש – 14~מ"מ) תוך שמירה על יכולת ערבול טובה והשגת חוזק גבוה. בנוסף, נמצא באותם מחקרים כי ניתן להשתמש בכמות גדולה יחסית של סיבי פלדה קצרים אך גם בסיבים ארוכים, כאשר לכל אחד מהם תרומה בתחומים אחרים של התנהגות הבטון במתיחה בכפיפה.
המחקר הנוכחי התמקד לפיכך בשני פרמטרים חשובים אלה בבטון בעל חוזק גבוה במיוחד (-120 150 מגפ"ס):
-	השפעת שילוב סיבים בגדלים שונים
-	השפעת גודל האגרגט הגדול בתערובת
שלושה סוגי סיבים נבדקו במחקר:
-	סיבים קצרים בקוטר 0.4 מ"מ ואורך 12 מ"מ
-	סיבים בקוטר 0.62 מ"מ ואורך 30 מ"מ עם עיגון בודד בקצה (3D)
-	סיבים בקוטר 0.9 מ"מ ואורך 60 מ"מ עם עיגון כפול בקצה (5D)
תערובות הבטון הוכנו עם סוג אחד של סיבים (150 ק"ג/מ"ק לקצרים ו- 50 ק"ג/מ"ק לשני הארוכים) או שילוב סיבים קצרים (100 ק"ג/מ"ק) עם אחד מהסיבים הארוכים (50 ק"ג/מ"ק).
שלושה גדלים מכסימליים של אגרגטים נבדקו במחקר:
-	עדש (14 מ"מ)
-	שומשום (9.5 מ"מ)
-	חול (0.6 מ"מ)
לצורך השוואה הוכנו גם תערובות זהות אך בחוזק בינוני של בטון (70~ מגפ"ס)
השפעת גודל האגרגט: בכל התערובות שהוכנו בחוזק גבוה נמצא כי אלה שהוכנו עם אגרגט חול בלבד התנהגו באופן הפחות טוב מכל האחרות, זאת בניגוד לסברה כי בטון טוב בחוזק גבוה ניתן להכין עם אגרגט קטן בלבד. תופעה זו נראתה בבדיקות חוזק לחיצה ואופן בולט יותר בבדיקות חוזק מתיחה בכפיפה. במהלך הכנת התערובות נראה היה כי לכידות התערובות אינה אופטימלית דבר שעלול היה להביא לכליאת אוויר מוגברת ופיזור לא אחיד של הסיבים. בכל מקרה, התוצאות
הנמוכות יחסית התקבלו גם בתערובות שהיו בעלי לכידות טובה יותר כך שנראה שתופעה זו מאפיינת את התערובות הללו.
בבטון בחוזק בינוני, ההתנהגות בכפיפה של כל התערובות נראתה ללא עדיפות מיוחדת לסוג הסיבים או שילובים שונים שלהם פרט לתערובת עם הסיבים באורך 60 מ"מ (5D) בהם נראתה משיכות מוגברת לתערובת עם אגרגט עדש. בבטון בחוזק גבוה, לעומת זאת, נראתה ברוב המקרים עדיפות לתערובות עם אגרגט מרבי בגודל שומשום. התערובות עם אגרגט מרבי בגודל חול היו הנחותות ביותר יחסית לאלו עם האגרגטים הגדולים יותר.
השפעת סוג ושילוב הסיבים: בכל התערובות, ההתנהגות הטובה ביותר נראתה בשימוש בסיבים ארוכים עם עיגון כפול (60 מ"מ 5D) בשילוב סיבים קצרים. לעומת זאת, השימוש בסיבים קצרים בלבד או סיבים באורך בינוני (30 מ"מ 3D) בלבד הביא לתוצאות הנחותות ביותר עבור כל סוגי התערובות. התערובות שהכילו סיבים ארוכים (60 מ"מ 5D) הראו תכונות טובות בכפיפה, בעיקר כאשר הם שולבו עם הסיבים הקצרים. הוספת הסיבים הקצרים הקטינה את ירידת החוזק לאחר פתיחת הסדק הראשון וטרם העלייה בתסבולת בגלל יכולת הנשיאה של הסיבים הארוכים. בנוסף, תופעה זו גרמה גם לספיגת אנרגיה מרובה בתחום כפף זה. גם בתערובות עם הסיבים באורך 30 מ"מ (3D) נראה שיפור משמעותי ביכולת נשיאת עומסים בתחום שלאחר התפתחות הסדק הראשון, אם כי לא באותו שיעור כמו בסיבים הארוכים יותר.
נראה כי לעיגון הסיבים יש תרומה משמעותית ביכולת נשיאת העומסים בכפיפה לאחר התפתחות הסדק הראשון. הכיפוף הכפול בקצות הסיבים הארוכים מספק עיגון משמעותי לסיבים הארוכים כך שהם מצליחים ליצור מנגנות נשיאת עומס משמעותי כאשר הסדק נפתח. הסיבים הקצרים שמשולבים איתם מצליחים למתן את השינויים המשמעותיים הנוצרים כאשר סיב בודד ניתק ממקומו ובכך מסייעים בספיגת האנרגיה. בנוסף, ייתכן והאגרגטים יוצרים מנגנון דומה למנגנון שליפה על גבי סרן (pulley) המוסיף חיכוך לסיבים הנטויים ביחס למישור הסדק, היוצר בכך תוספת לכוחות העיגון. כאמור, זו השערה בלבד והיא זקוקה לתמיכה נוספת.
מחקר זה בוצע עם כמויות סיבים נתונות: 2%~ מנפח הבטון (150 ק"ג/מ"ק) או 0.63% נפחי כשנעשה שימוש בסיבים ארוכים בלבד (50 ק"ג/מ"ק). יעילותן של המערכות המשולבות משני גדלי סיבים ברורה אך נראה כי יש מקום לאופטימיזציה אשר תפחית את הכמות הכוללת של הסיבים ותהפוך את המערכת ליעילה יותר בתכולות סיבים נמוכות יותר.