פיתוח מערכת חדשנית לבקרת ציוד בפרויקטי סלילת כבישים
תקציר
ענף הציוד המכני הנדסי (צמ"ה) מתחיל להראות עניין בטכנולוגיות מתקדמות לאיסוף נתונים אוטומטי כגון מערכת מיקום עולמית (GPS – Global Positioning System) – שבה נעשה שימוש מוגבל; ומצלמות דיגיטאליות וסורקי לייזר (LiDAR – Light Detection and Ranging) – האחרונות יותר בשלב המחקר והפיתוח. בעקבות התקדמות זו היו לענף הישגים מרשימים העוסקים בעיקר בסוגיות כגון: האוטומציה של בקרת איכות (לדוגמא, הידוק של אספלט), או הפחתת עלויות המדידה במהלך ביצוע עבודות העפר. תשומת לב מועטה, אם בכלל, הוקדשה לאוטומציה של מדידת פרמטרים ניהוליים כגון התקדמות העבודה ופריון-עבודה.
משך הזמן הממוצע של הפעילויות בפרויקטי בנייה הוא בדרך כלל בטווח של ימים בעוד שתדירות הדיווח המתקבל בשיטות הבקרה הנהוגות כיום – שיטות המבוססות על איסוף נתונים רבים בצורה ידנית – לכל היותר, חודשית. כתוצאה מכך, במקרים רבים נתוני הבקרה מגיעים להנהלה לאחר שהפעילות המבוקרת הושלמה, עובדה המקשה על בקרה אפקטיבית. מודל מקיף שיאפשר מדידת התקדמות ופריון העבודה בצורה אוטומטית בזמן אמת יכול לתרום לפתרון הבעיה הנ"ל או להקלתה.
מודל אוטומטי לבקרת התקדמות ופריון העבודה של צמ"ה בעבודות כבישים, המבוסס על מדידת מיקום בעזרת GPS, פותח במחקרו של שפטניצקי (2002). על פי מחקר זה, קביעת ערך הפרמטרים הניהוליים בפועל מתבססת על מדידת פרמטרים עקיפים – מיקום וזמן – והמרתם לפרמטרים הניהוליים המבוקרים.
המחקר הנ"ל הניח חלוקת הכביש לקטעי עבודה מוגדרים מראש וקבועים המשמשים לצרכי תכנון הביצוע, ועל פיהם נקבעות מעטפות עבודה המשמשות לצרכי בקרה. בעוד שהנחה זו הגיונית בפרויקטים של בניית בניינים, שם נעשה בה שימוש לראשונה (גולדשמידט 1999), אין זה תמיד נכון בעבודות כבישים. זאת היות, ובמקרים רבים, בעבודות כבישים הביצוע בפועל לא נעשה לפי החלוקה לקטעי עבודה שנעשתה מראש, כפי שהתברר במהלך נסויי השדה במסגרת המחקר הנ"ל (שפטניצקי 2002), שבסוף כל יום עבודה היה צורך להגדיר את מעטפת העבודה בצורה ידנית. עובדה זו הובילה לבחינה ופיתוח של גישה חדשה הנקראת שיטת "מעטפות עבודה דינמיות" עליה התבסס האלגוריתם של מודל הבקרה שפותח במחקר הנוכחי. אלגוריתם זה קובע את מעטפת העבודה במהלך פעולתו, בהתאם למיקומים הנמדדים, ולאחר מכן, קובע, בו-זמנית, הן את כמות העבודה המבוצעת (לדוגמא, שטח אזור ההידוק) והן את משך הזמן בו נעשתה העבודה.
ליישום שיטת "מעטפות עבודה דינמיות" נבחנו שני אלגוריתמים קיימים שתפקידם הוא חישוב מעטפת העבודה בצורה דינמית בסוף תהליך מדידת המיקומים של הציוד – בדרך כלל יום עבודה. תוצאות האלגוריתמים הנ"ל הוערכו באמצעות ניסוי שדה ראשוני. תהליך של איסוף נתונים אוטומטי נעשה על ידי סימולציה של תנועת מכבש במהלך עבודתו באמצעות מכונית ומדידת המיקומים בעזרת GPS. המיקומים הוזנו לשני האלגוריתמים, שחישבו את שטחי האזורים
המיוצגים על ידי מיקומים אלה. מהשוואת השטחים של האזורים המחושבים על ידי שני האלגוריתמים לשטח שהתקבל ממדידות קונבנציונליות על ידי מודד, עולה כי אומנם אלגוריתמים אלו מתאימים לשמש ליישום שיטת "מעטפות העבודה הדינמיות" אך הדיוקים שהתקבלו מהם לא מספיקים לצרכי יישום עתידי הנדסי בפועל. לכן היה צורך באלגוריתם אחר במטרה להגיע למידת דיוק טובה יותר.
במסגרת המחקר הנוכחי פותח אלגוריתם המבוסס על הרעיון שכמות העבודה שמבצע ציוד מסוים מיוצגת על ידי השטח שהציוד "מכסה" במשך התקדמותו, בהנחה שהעבודה באותו שטח בוצעה בשלמותה. לבדיקה ראשונית של האלגוריתם שפותח נעשתה הרצה של תוצאות הניסוי הראשוני שהוזכר לעיל. המסקנה שהתקבלה על פי התוצאות הנ"ל היא שאלגוריתם זה, המבוסס על עקרונות גיאומטריים פשוטים, נותן תוצאות מדויקות יותר מהאלגוריתמים שנבחנו קודם ומתאים לציוד אשר כמות העבודה שלו נמדדת על פי שטח.
בהתבסס על שיטת "מעטפות עבודה דינמיות" פותח מודל אוטומטי לבקרת פריון העבודה של צמ"ה בעבודות המיוצגות על ידי שטח בעבודות כבישים. המודל שפותח כולל שלושה מודולים: (1) "מודול איסוף נתונים אוטומטי" המיועד לאיסוף נתוני המיקום של הציוד בפרקי זמן קצובים, המתבצע בצורה אוטומטית בעזרת מערכת מיקום עולמית (2) ,(GPS) "מודול ההמרה" ו- (3) "מודול לחישוב תשומות העבודה" המיועדים, יחדיו, לחישוב התשומות על ידי חישוב מעטפת העבודה הדינמית לקבלת ערכי פרמטרי הביצוע עבור הפעילות שבוצעה וחישוב התשומות בהתאם לערכים המתקבלים.
לצורך אימות המודל, והרעיון אשר בבסיסו, נאספו נתונים מפרויקט פעיל של סלילת כביש. הנתונים שנאספו הם המיקומים של מכבשים, בפרקי זמן קצובים, שנמדדו בעזרת GPS. במקביל, חושב הביצוע בפועל תוך שימוש בנתונים שהתקבלו ממודד.
במחקר הנוכחי, מערכת מידע גיאוגרפי (ממ"ג) שימשה כפלטפורמה ליישום המודל. מתוצאות המחקר עולה כי התועלת המרכזית שהתקבלה מהשימוש במערכת מידע גיאוגראפי היא היכולת ליישם ניתוחים מרחביים לנתונים המוזנים בבסיסי הנתונים והפקת מידע חדש רלוונטי בצורה אפקטיבית. במחקר זה, השימוש שנעשה בממ"ג ליישום המודל למטרות של בקרת פרויקטי בנייה הוא יישום ראשון מסוגו בתחום ניהול הבנייה.
הנתונים שנאספו בצורה אוטומטית מהשדה עובדו בסביבת ממ"ג, תוך שימוש במודל שפותח במחקר הנוכחי להפקת הפלט. עיבוד הנתונים בוצע בצורה מחזורית תוך שינוי משתנים רלוונטיים, כדי לבחון את הרגישות של המודל למשתנים אלה. לאחר מכן, הערכת ואימות המודל נעשו על ידי השוואה בין התשומות שנמדדו באופן אוטומטי (פלט המודל) ואלה שבפועל (שחושבו בהסתמך על נתוני המודד).
תוצאות ניסוי השדה מצביעות על טווח סטיות בין שטחי העבודה שהתקבלו לפי המודל ואלה שבוצעו בפועל הנע בין 4.8% – 10.5% לגבי המכבש הפניאומטי וטווח סטיות הנע בין 4.2% – 10.2% לגבי המכבש הויברציוני. בעבודות מצעים של מפלסת הגיעו הדיוקים ל 14.7%-12.3%. יש להדגיש שבכל המקרים שטח המתקבל לפי המודל יותר גדול מהשטח שבוצע בפועל מכיוון שהמודל מתייחס גם לשטחים בקצוות הקטע שבוצע – השטחים שבהם מבצע המפעיל סיבובים, שינויי כיוון הנסיעה ו/או מילוי מיכלי הכלי במים. ניתן יהיה להגיע לדיוקים גבוהים יותר בעזרת האלגוריתם המוצג בס' 6.2.4 להלן.