איתור הזדמנויות לשילוב עזרים מתקדמים לתיעוש חלקי של הבנייה כתחליף לשיטות בנייה עתירות כוח-אדם
תקציר
התמורות העוברות בשנים האחרונות על ענף הבנייה בארץ משלבות שינוי של תמהיל העבודות בענף (צמצום משמעותי בביקושים לדיור מול הגדלת הביקושים בעבודות תשתית), מצד אחד, עם מחסור חמור בידיים עובדות והאמרת עלויות העבודה, מצד שני. הצירוף הזה של התמורות מדגיש מחדש את היתרונות המובנים של שיטות בנייה חסכניות בכוח אדם, מתועשות באופן חלקי וגמיש, ומותאמות גם לפרוייקטים בינוניים וקטנים ולפרוייקטים בעלי מאפיינים משתנים. המצב התחרותי במיוחד שנוצר בענף הבנייה הישראלי, יחד עם המחסור החמור בידיים עובדות, משפר מאד את הסיכוי להיווצרות תנאים כלכליים נאותים לשילוב בבנייה קונבנציונלית של ציוד, כלים, אביזרים ומיכון, היינו מגוון של עזרים מתקדמים, המאפשרים תיעוש חלקי כתחליף לשיטות בנייה עתירות כוח-אדם. אמצעים העונים להגדרה זו, מוצעים הן על-ידי גופים ישראליים והן על-ידי יצרנים ומשווקים זרים. ברם, הם לא נבדקו עד כה במחקר שיטתי. הדו"ח מציג עזרים מתקדמים שונים וטכנולוגיות מתקדמות בבנייה הראויים, לפי מיטב הערכתו של המחבר, לתפוצה נרחבת הרבה יותר מכפי שיש להם כיום. הצגה שיטתית של ההזדמנויות עשויה לעורר שימוש נרחב יותר בטכנולוגיות מתקדמות בקרב העוסקים השונים במעשה הבנייה – קבלנים, יועצים, מתכננים וכו'.
דומה שאחד המכשולים העיקריים בפני יישום נרחב של שיטות חדשניות הוא חוסר מודעות לעצם קיומן בקרב הציבור המקצועי הרלוונטי, וחשיפה מקצועית מוגבלת מדי ושטחית מדי בקרב המשתמשים הפוטנציאליים. מטרתו המרכזית של המחקר הנוכחי היא להבהיר את העובדות הטכניות ולהציג דרכים פשוטות להערכת הכדאיות הכלכלית, כדי לפזר את הערפל הקיים בקו התפר שבין ההיצע לבין הביקוש; בין ספקי הטכנולוגיות לבין צרכניהן הפוטנציאליים. בדו"ח זה
רוכזו יחדיו עשר דוגמאות של עזרי בנייה מתקדמים מתחומים מגוונים, ולגבי כל אחת מהן, מפורט, בצורה פשוטה ומשכנעת, אופן החישוב של הכדאיות הכלכלית, לצד יתרונות נוספים בתחומים של שיפור האיכות, שיפור הבטיחות, קיצור משך הביצוע, וכמובן – חיסכון כספי, ישיר ועקיף. הקורא שיאמץ את דרך החשיבה המוצגת בפרקים הבאים, יוכל די בקלות לערוך לעצמו חישובים דומים כל אימת שיתקל ב"פטנט" אשר עשוי לעזור לו.
הדו"ח הנוכחי נועד לייצר אוסף ראשוני שיש בו מסה קריטית, המסוגלת, אולי, לשכנע את הספקנים בענף הבנייה לאמץ גישה פתוחה יותר לחדשנות טכנולוגית המבוססת על ניתוח שיטתי מהיבטים שונים: כדאיות כלכלית, חסכון בכוח-אדם, איכות, בטיחות וגהות, קיצור משך הביצוע והתגברות על מגבלות וחסמים ליישום.
מטרה משנית וארוכת טווח של המחקר הזה היא לראות בו גם מעין "פיילוט" לקראת הכנה של קטלוג מורחב הרבה יותר שינסה לרכז הרבה יותר דוגמאות, גם אם הן פחות מובהקות מבחינת יחסי "תועלת/עלות" שלהן. הצעתו של המחבר לטווח הארוך היא לרכז יחדיו עשרות דוגמאות מעין אלו במסגרת של "קטלוג פטנטים בבנייה". קטלוג כזה יוכל להיעשות כפרוייקט נפרד, החורג מן ההיקף האפשרי במחקר הנוכחי. הקטלוג המורחב יוכל להכיל עשרות רבות של פריטים, המוצגים באמצעות גרפיקה צבעונית ונתונים טכניים במתכונת שיטתית אחידה ומתומצתת הרבה יותר. אם יוחלט, בעקבות התוצאות של המחקר הנוכחי, להיכנס לפרוייקט של הכנת קטלוג, אפשר יהיה לשתף בו גורמים מקצועיים נוספים, ולהפיקו, בו-זמנית, הן בצורה של אוגדן נייר ותקליטור והן בצורה של אתר אינטרנט ידידותי שיהיה מקושר, בין היתר, לאתרי הבית של משהב"ש ושל המכון הלאומי לחקר הבנייה. הדגמת קווים מנחים, היתכנות טכנולוגית וכלכלית ומתכונת ראשונית לקטלוג כזה, מהוות, בעצם, אחת התפוקות החשובות של המחקר, המצומצם יחסית, המוצג בזאת.
לאחר שנאספו יותר מעשרים דוגמאות, נבחרו מתוכן תשע המתאימות ביותר, לפי שיקול דעתו של המחבר, להדגים בצורה ברורה, מובהקת ומשכנעת את יתרונות השימוש בהם. המכנה המשותף לכל הדוגמאות שנבחרו להיכלל ב"פיילוט" הנוכחי שהן משפרות בו-זמנית (או, לפחות, אינן מקלקלות) את המצב לעומת השיטה המקובלת בכל אחד מן ההיבטים הנבחנים: תשומת כוח-אדם ישירה, תשומת כוח-אדם עקיפה, איכות, בטיחות וגהות, קיצור משך הביצוע, חיסכון כספי כולל. תשע הדוגמאות הנבחרות, מוצגות בפירוט, כל אחת בפרק נפרד. בפרק הסיכום מובאת "טעימה" של דוגמה נוספת, עשירית, אשר מייצגת עוד עשרות של עזרים נוספים הראויים להופיע בקטלוג מורחב, גם אם תועלתם הכספית היא עקיפה ובעיקר לטווח הארוך.
להלן רשימה של עשרת העזרים העיקריים הכלולים בדו"ח זה:
1.	קושרת מוטות זיון
2.	Magic Arm, זרוע פטנט
3.	Magic Bucket, דוּד פטנט