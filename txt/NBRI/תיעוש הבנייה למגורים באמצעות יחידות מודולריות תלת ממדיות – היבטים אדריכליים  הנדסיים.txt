תיעוש הבנייה למגורים באמצעות יחידות מודולריות תלת ממדיות – היבטים אדריכליים, הנדסיים, וביצועיים
תקציר
על פי נתוני הלשכה המרכזית לסטטיסטיקה (למ"ס), אוכלוסיית ישראל צפויה להגיע עד שנת 2048 לכ- 15 מיליון תושבים. צרכי הדיור ילכו ויגדלו בקצב הולך וגדל, ויעלו לכ- 67,000 יח"ד לשנה בשנים 2036-2040. בטכנולוגיות המקובלות בישראל, משך הבנייה הממוצע של יחידת דיור עומד כיום על כ- 26 חודשים, וכושר הייצור הכללי הוא כ- 50,000 יח"ד לשנה. לצד אלה קיים מחסור חמור בכוח אדם מתאים לעבודות בנייה באתר, והביקוש לפועלים זרים הולך וגדל.
כדי לצמצם את הפער ההולך וגדל בין הצרכים לבין כושר הייצור, ענף הבנייה חייב להתייעל. אחד האמצעים המוכחים לייעול הבנייה הוא תיעוש. טכנולוגיה המבוססת על בנייה לגובה באמצעות יחידות מודולריות תלת ממדיות מוגמרות במפעל, המכונה בקיצור בנייה מודולרית, היא אחת הטכנולוגיות המתועשות ביותר. לפי הניסיון המצטבר בחו"ל יש לטכנולוגיה זו סיכוי רב להגביר את כושר הייצור לבנייני מגורים מסוגים שונים (מעונות, דיור מוגן, דיור להשכרה, וכד') וכן לבניינים מסוגים אחרים (מוסדות חינוך, אכסניות, בתי מלון, בתי חולים, וכד').
בעשורים האחרונים הצטבר בעולם (בעיקר בארה"ב, בריטניה, לטביה, פולין, פינלנד, שבדיה, דנמרק, רוסיה, סין, סינגפור, יפן, ואוסטרליה) ניסיון רב ביישום של בנייה מודולרית עבור בניינים גבוהים ורבי קומות. לאחרונה הוקם בטכנולוגיה זו בניין מגורים בן 32 קומות בברוקלין ניו יורק, וכעת נמצא בבנייה פרויקט מגורים בן 40 קומות בסינגפור.
במחקר הנוכחי בוצע לראשונה לימוד יסודי של הידע והניסיון שהצטברו בחו"ל על היישום והפרטים של טכנולוגיית הבנייה המודולרית, ונבחנה ישימות של בנייה כזו בישראל.
עיקר הפעילות בבנייה מודולרית הוא במפעל, בו מיוצרות יחידות תלת ממדיות גדולות על שולחנות עבודה, לרוב בשיטת סרט נע (כמו בתעשיית המכוניות והאוטובוסים), שבסופו יוצאת יחידה מוגמרת במידות של כ- 3.4 מ' רוחב, כ- 10 עד 16 מ' אורך, וגובה של קומה אחת. שלד היחידה מהווה גם מרכיב עיקרי ולפעמים בלעדי בשלד הבניין הסופי; קירותיה והמחיצות שבה כוללים כבר את הבידוד התרמי והאקוסטי הדרושים, והם יהיו קירות החדרים השונים; ואפילו הצנרת, החיווט, האביזרים החשמליים, הכלים הסניטרים, הריצוף, החלונות והדלתות כבר מותקנים בה. בבנייה לא גבוהה במיוחד, בדרך כלל עד 6 קומות, ניתן לבנות בניין המבוצע כולו רק מיחידות כאלו. כתלות בפונקציות אחרות בבניין ובגובה הבניין, יידרשו בפרויקט גבוה יותר קומות מסד מבנייה קונבנציונלית וגרעין הקשחה מרכזי בבנייה קונבנציונלית. בבניינים גבוהים במיוחד, בני עשרות קומות, יידרש שלד נפרד והיחידות התלת ממדיות יושחלו לתוכו (ידוע בספרות כ- "בניין מגירות", או "בניין קפסולות"). בישראל, בגלל דרישות המיגון וההכרח לבנות מרחבים מוגנים בכל קומה, בנייה מודולרית תכלול תמיד גרעין מרכזי מבטון.
ייצור היחידות במפעל מתקיים במקביל במספר קווי ייצור ומתקדם בתזמון ובתיאום עם הדרישה להן באתר הבנייה. התקדמות הבנייה באתר היא מהירה מאוד ובדרך כלל מתאפשרת הרכבה של 6 עד 10 יחידות ביום עבודה באמצעות עגורן יחיד. אחד המאפיינים העיקריים של הבנייה המודולרית הוא, לפיכך, משך ביצוע כולל קצר מאוד של כל הפרויקט, תוך קיצור השהות באתר בעשרות אחוזים. כשהמפעל אינו רחוק מאוד מאתר הבנייה (בגלל מידותיה הקטנות של ישראל, המרחקים בארץ נחשבים קצרים באופן בלתי תלוי היכן ימוקם מפעל כזה – אם יוקם בארץ) היחידות משונעות אליו, בדרך כלל, בהתאם לקצב התקדמות ההרכבה, כך שהיחידה נפרקת מהמשאית ומונפת ישירות אל מקומה הסופי בבניין. כשהיחידות מיובאות ממדינה אחרת בהובלה ימית (כפי שיקרה, כנראה, בשנים הראשונות ליישום הטכנולוגיה בישראל), מתחייב שינוע כמות גדולה של יחידות בבת אחת, ולכן נחוץ אחסון ביניים, הן בצד היצרן והן בצד הלקוח, הדורש שטחים ייעודיים והנפות ביניים.
באתר הבנייה מבוצעות אומנם עבודות קונבנציונליות במערכת התת-קרקעית, בקומות מסד כאשר הן קיימות, ובגרעין ההקשחה המרכזי, אך בכל החלק המבוסס על בנייה מודולרית, שהוא מרבית שטח הבנייה, מבוצעות אך ורק עבודות יבשות. אלו כוללות: שימה ופילוס של היחידות, ביצוע חיבורים בין היחידות ובינן לבין גרעין ההקשחה, חיבור חלקי מערכות השירות היוצאים מהיחידות אל המערכות המשותפות, ביצוע חסימות אש ואיטום מישקים, ובגג הבניין – התקנת שכבות הבידוד התרמי ומערכת השיפועים והאיטום של הגג.
בשל הביצוע של רוב העבודות במפעל מסודר, מצויד ומאובזר בקפידה, בגובה עבודה נוח מבחינה ארגונומית ובנגישות טובה לכל מרכיב, בתנאי עבודה נוחים, בתנאי בטיחות טובים, ובמסגרת תעסוקתית יציבה ומתמשכת, הדיוק והאיכות של היחידות בכללותן ושל מרכיביהן הפרטניים טובים לאין-ערוך מאלה המתקבלים בבנייה קונבנציונלית באתר. העבודה המתוכננת היטב במפעל מאפשרת גם הקטנה ניכרת של כמויות פסולת הבנייה ומחזור של חלק ניכר ממנה. ההפחתה הניכרת הן במספר העובדים והן במספר השעות הכולל שהם שוהים באתר, יחד עם צמצום ניכר של עבודה בו-זמנית של עובדי קבלן מסוגים שונים, מקטינה מאד את החשיפה ההדדית שלהם לתאונות עבודה, ותורמת להגברת הבטיחות בעבודה. יחד עם זאת, התלות בעבודה עם עגורנים כבדים המניפים יחידות כבדות ומגושמות, מהווה סיכון בטיחותי המחייב התארגנות הולמת. על אף השינוע של כשמונה יחידות מודולריות ליום אל האתר, רמת התנועה הכוללת של משאיות
אל האתר וממנו פחותה מזו שבבנייה הקונבנציונלית, היות שאין כמעט שום שינוע של חומרים ורכיבים אחרים. בהיותה יבשה בעיקרה, העבודה באתר כמעט שאינה מפריעה לסביבה.
המעבר מבנייה קונבנציונלית למודולרית הוא מאתגר מכמה בחינות ולא בכדי היא מתקשה להתחרות בבנייה המסורתית של כל מדינה ומדינה. בעלי-העניין השונים (לקוחות, יזמים, מתכננים, קבלנים, גופי רישוי, גופי תקינה וכו') מצויים כולם ב"אזור נוחות" עם השיטות הקיימות המוכרת להם היטב לטוב ולרע. בבנייה מודולרית, לעומת הקונבנציונלית, חייבים לסיים את התכנון על כל פרטיו לפני תחילת ייצור היחידות, וכמעט שלא קיימת גמישות לשינויים בתכנון תוך כדי הביצוע. זה דורש, כמובן, שינוי תפיסתי של תהליך התכנון, ולכן סביר להניח שבתחילת הדרך תהיינה לא-מעט תקלות בגלל נורמות התנהלות ישנות. ללא-ספק, יידרשו שנים ל"עקומת למידה" עד אשר היתרונות של התפיסה החדשה ייטמעו, וכל בעלי העניין יתרגלו לעבוד בהרמוניה לפי התפיסה החדשה. מכל מקום, בזכות התכנון המפורט מראש, ניתן לתכנן מראש גם את לוח הזמנים, העלויות, ותזרים המזומנים לכל התהליך, ואלה מתממשים, בדרך כלל, ללא סטיות ניכרות. כתוצאה, רמת האמינות של כל ההתקשרויות גדלה ומאפשרת בדרך כלל סיום הפרויקט ללא תביעות הדדיות.
הניסיון המצטבר בחו"ל הוכיח שיתרונות הטכנולוגיה העיקריים כוללים: קיצור משך הביצוע הכולל של פרויקט הבנייה בכ- 35% עד 65%; שליטה טובה בתהליך ובאיכות, הפחתת הטעויות בבנייה ושיפור איכות הבנייה; חיסכון בכוח אדם באתר הבנייה בכ- 50% עד 75%, והגברת הפריון פי 3 עד 4; הגברת הבטיחות בעבודה פי 3 עד 4 למשך כל הפרויקט; הפחתה של פסולות בנייה בשיעור של כ- 90%, והפחתות של כ- 60% במספר האספקות לאתר, וכ- 70% בהסעות עובדים וחומרים לאתר; הקטנה ניכרת של השפעת הבנייה על סביבת האתר מבחינת רעש וזיהום אוויר; ושיפור מהותי בתנאי העבודה של כלל העוסקים במלאכה.
בחינת עמדות שבוצעה במסגרת המחקר העלתה, בדומה לסקרי עמדות שבוצעו גם במספר מקומות אחרים בחו"ל, שהציבור המקצועי אכן מכיר ביתרונות הטכנולוגיה המפורטים לעיל, אך מזהה מספר חסרונות, שנובעים בעיקר מחוסר היכרות עם רזיה. החסרונות העיקריים שזוהו מבחינה זו הם: הצורך בתיאום כל הגורמים מראשית הפרויקט, תוך לקיחה בחשבון של פרטי הטכנולוגיה כבר בשלב התכנון הראשוני; החשיבות הרבה של תכנון מלא ומפורט והשלמתו טרם תחילת ביצוע עבודות כלשהן עבור הפרויקט; אילוצי שינוע המשפיעים על מידות הרכיבים, עלות, והיבטים קונסטרוקטיביים של הרכיבים בעת השינוע; חוסר האפשרות לביצוע שינויים תוך כדי הביצוע באתר והגמישות המופחתת לביצוע שינויים בעתיד; העלות הראשונית הגבוהה הכרוכה בהקמת מפעלים, ושטחי הביצוע והאחסון הגדולים הדרושים במפעל, וזאת בעיקר בתנאי אי וודאות לגבי רציפות הפעילות של המפעל; עיצוב ואסתטיקה (כשאין חזית חיצונית נוספת מותקנת באתר) שנובעים מהמודולריות, החזרתיות, וקיום התפרים בין היחידות; פערי ידע בקרב הציבור המקצועי; והעובדה שמבחינה כלכלית היא כדאית רק כאשר כוח העבודה הזמין לבנייה הקונבנציונלית הוא יקר יחסית, בין משום שקיים מחסור בכוח אדם לא מקצועי או מסיבות אחרות (למשל, במקומות שונים בארה"ב – הכורח לעבוד רק עם עובדים מאוגדים).
במפגש סיעור מוחות רב-משתתפים, שהתקיים במסגרת המחקר, נטען במפורש שקל להתגבר על החסרונות המפורטים לעיל, והם אינם מהווים חסם ליישום הבנייה המודולרית בישראל. צעד ראשון לקראת התגברות זו הוא למעשה דו"ח המחקר הנוכחי, הכולל בפרקיו השונים מידע מפורט על טכנולוגית הבנייה המודולרית (ובכלל זה סקר ספרות מפורט מאוד של כ- 150 מקורות מסוגים שונים הנתון בנספח א' לדו"ח, ומדריך תמציתי למתכננים ולמבצעים הנתון בפרקים 8.1 - 8.5 של הדו"ח). לצד החסרונות הטכנולוגיים הפתירים, הובחן חסם בעייתי שאינו טכנולוגי, החוזר ומופיע גם בחו"ל, והוא סטיגמה ודעות קדומות שהתקבעו כנגד
בנייה טרומית בכלל, הגורמים לאי וודאות לגבי התגובה של רוכשי דירות פוטנציאליים. אי וודאות מסוג זה עוצרת יזמות פרטית, וקשה לנטרל אותה כל עוד לא מנתצים את הסטיגמה.
יחד עם זאת, ממצאי סקר העמדות שבוצע במחקר הראו שקיימת תמיכה מלאה של הציבור המקצועי ביישום הטכנולוגיה, ולדעתו היא נדרשת מהר ככל האפשר, אך המשיבים ציינו בפירוש שהגורמים המובילים צריכים להיות המגזר הממשלתי, היצרנים והאקדמיה.
שאלה נוספת וחשובה שהמחקר בחן היא: האם ובאילו תנאים קיימת כדאיות כלכלית להחדרת הבנייה המודולרית לגובה לישראל? הנחת היסוד בבחינה זו הייתה שבשלב ראשון היחידות ייובאו מחו"ל, דבר שישפיע לרעה על ההיבט הכלכלי. הבחינה הראתה שקיים סיכוי סביר שבתנאים מסוימים בנייה זו תהיה אפילו רווחית יותר ליזם הבודד (כאשר עלות התשומות הישירות קטנה בכ- 10% או יותר מזו שבבנייה הקונבנציונלית, דבר שיש לו סיכוי להתממש כשבנייה זו תהפוך שגורה יותר), אך עיקר הכדאיות הכלכלית היא בהיבט המקרו-כלכלי מנקודת המבט הרחבה של המדינה, וזאת בזכות התועלות הנוספות הנובעות מחיסכון בפסולת ובאנרגיית ייצור, הפחתת מטרדים והגברת הבטיחות (כמפורט בניתוח הכלכלי בסעיפים 8.6.1 – 8.6.7 בדו"ח המחקר).
לנוכח כל אלה, הטכנולוגיה של בנייה מודולרית נמצאה, ונחשבת כך גם בחו"ל, כבעלת פוטנציאל לקידום ענף הבנייה, לשיפור מהותי של תדמיתו, ולהעלאתו לרמה מקבילה לזו של התעשיות הכבדות האחרות, כגון תעשיית המכוניות, האוטובוסים, המטוסים, והאוניות.
למרות הממצאים הללו, אופייה החדשני של הטכנולוגיה, היעדר ניסיון ביישומה בבנייה לגובה בישראל, וזיהויה כ"בנייה טרומית" עוצר יזמים פוטנציאליים מ"כניסה להרפתקה". לכן, כדי למצות את יתרונותיה, יש להיערך להחדרתה תוך הובלה של גורם ממלכתי מנהיגותי. על מנת להתגבר על הסטיגמה, יש חשיבות עליונה להיערכות נכונה לתהליך ההחדרה, תוך שימת דגש על איכות המוצר הסופי, על מצוינות בתכנון ובביצוע, ועל מיתוג הבנייה המודולרית כבנייה איכותית.
לנוכח היתרונות והסיכוי הגבוה לכדאיות כלכלית של הבנייה המודולרית, מומלץ לבצע, כאמור, פרויקט פיילוט בהובלה של משרד הבינוי והשיכון, אשר יעניק תמריץ ליזמים שייכללו בפיילוט. בהעדר מפעלים קיימים בישראל שהם בעלי ניסון מוכח בבנייה מודולרית לגובה, מומלץ שבשלב הראשון (כנראה בשלוש השנים הראשונות) היחידות התלת ממדיות ייובאו ממפעלים בחו"ל. כמו כן מומלץ שבתחילת התהליך המפעלים יספקו גם צוותי הרכבה מיומנים שיוצמדו להם צוותים ישראליים שילמדו את העבודות, על כל מרכיביהן (דיוק במיקום ופילוס, חיבורים, פרטי איטום, חסימת אש, וכד').
כדי שיזמים לא יירתעו מהשתתפות בפיילוט עקב רמה גבוהה מדי של אי וודאות ונטילת סיכונים, יש לבצע את הפיילוט במסגרת של תמרוץ/פיצוי. במסגרת המחקר פותחו מספר מודלים אפשריים של תמרוץ/פיצוי, הכוללים: A – מודל רשת ביטחון עם תמריץ התנהגותי, שניתן ליישמו ברמת הדירה או ברמת הבניין השלם; B – מודל רשת ביטחון ותמריץ על בסיס הקלות מיסוי; C – מודל ליסינג ומכירה בסוף התקופה. שלושת המודלים מפורטים ומודגמים בסעיף 8.6.8 בדו"ח המחקר, וההחלטה לגבי המודל המועדף ואופן יישומו צריכה להתקבל על ידי המערכת הממשלתית המנהלת את הפיילוט.
לקראת הפעלת הפיילוט נדרשת היערכות מוקדמת, הכוללת מספר מרכיבים:
•	יצירת תשתית שיטתית וברורה, מגדירה לכל יזם שמעוניין להיכנס לתהליך הפיילוט את כל הנדרש ממנו על מנת להיות מועמד לכך.
•	הקמה והפעלה של וועדה מקצועית לצד המשרד, אשר תסייע בקביעת הקריטריונים לבחירת פרויקטי הפיילוט, ובבחינה של ההצעות שיוגשו בעקבות מכרזים בנושא.
•	בכל תהליך שייבחר לביצוע הבחירה של הזוכים להשתתף בפיילוט, יש להבטיח שלמצוינות ההצעה יש מרכיב גבוה בקריטריוני הזכייה.
•	כתנאי מוקדם להבטחת אובייקטיביות והחלטות איכותניות, יש לוודא ששיטות הבנייה הספציפיות, שתהיינה מועמדות להשתתף בפיילוט, הוכיחו את התאמתן למכלול הדרישות התכנוניות והביצועיות, וככל שיטת בנייה חדשה, נבחנו ואושרו במסגרת היחידה לבחינה ולאישור של שיטות בנייה חדשות במכון הלאומי לחקר הבנייה.
מומלץ ללוות את הפיילוט במחקר במסגרתו יבוצע מעקב צמוד אחרי הביצועים המושגים בפועל מבחינת התהליך (החל משלבי התכנון הראשונים ושיתוף פעולה של כל הגורמים בעלי העניין, עבור דרך תהליכי השינוע, הרכבה, ועבודות גמר בבניין), מבחינת לוחות הזמנים, האיכות, ונקודות התורפה המתגלות בפועל.