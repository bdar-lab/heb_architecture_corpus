פיתוח מערכת תשתית תת קרקעית נבונה באמצעות שילוב טכנולוגיות חדשות של מטריצת מגנזיום פוספט (פוסמנט) ושריון מארג אגדי
סיבי פחמן
פרופ"ח יסכה גולדפלד אינג' מיריל טנוס
תקציר
במענה לצורך הגובר לצמצום השימוש בחומרי בניה קונבנציונליים (כגון צמנט פורטלנד) ולייעול תהליכים בבניה המתועשת, המחקר מפתח תשתיות היברידיות באמצעות שילוב טכנולוגיות בניה מתקדמות המאפשרות ייצור מתועש של צינור נבון בעל יכולת ניטור עצמי לזיהוי נזילות וחדירת מים. התשתית מיוצרת משילוב של בטון מצמנט מגנזיום-פוספט MPC (כחלופה לבטון מצמנט פורטלנד) ושריון של כלוב המורכב מאגדי סיבים מפחמן וזכוכית (במקום שריון הפלדה הקונבנציונאלי) שיוצר לענות על דרישות מבניות, תפקודיות וחיישניות. המחקר שילב ידע שנרכש משני מחקרים קודמים והביא לפיתוח, יישום והוכחת התכנות של מערכת צינורות מתועשים היברידיים. המחקר הראשון עליו מבוסס המחקר הנוכחי מומן ע"י משרד הבינו והשיכון בשנים 2019-2021, הזמנה מספר 4501609646, והמחקר השני מומן ע"י משרד המדע הישראלי והגרמני בתחום של טכנולוגיות מים בשנים 2017-2021
.MOST & BMBF Grant No. 02WIL1452
למטריצת MPC יתרונות ברורים הן בתהליך היצור והן בתפקודו לאורך חיי המבנה. מבחינת תהליך הייצור, ל MPC זמן התקשות מהיר דבר המביא לקבלת חוזק בטווחי זמן של מספר שעות. תכונות אלו מתאימות לשילוב הטכנולוגיה ברכיבים טרומיים ומתועשים, ומכאן בייצור תשתיות תת קרקעיות שהינן מתועשות במהותן. מבחינה תפקודית, ה MPC במצב קשוי עמיד במים, בתנאי סביבה קשים של חשיפה לסביבה ימית ובתנאים קורוזיביים. מכאן שטכנולוגיה זו עונה על הצרכים הנדרשים מאלמנטי תשתית תת-קרקעית. שריון המערכת בוצע ע"י פיתוח כלוב היברידי תוך ניצול גמישותם של אגדי הסיבים ועמידותם בקורוזיה שמאפשר ייצור צינור דק וקל, ניצול התכונות החשמליות של אגדי סיבי הפחמן דבר שאפשר את פיתוח מערכת הניטור האינטגרטיבית. שילוב הטכנולוגיות המתקדמות הוביל למבנה צינור יעיל מבנית בעל יכולות תפקודיות וחיישניות משופרות עם יכולות ניטור מובנות לניטור רציף של נזילות או חלחול מים במהלך כל חיי המבנה.
הדו"ח מחולק ל 7 פרקים. בפרק הראשון יוצג המבוא וסקירת ספרותית של הידע הקיים בהקשר של מטריצת צמנט מגנזיום פוספט (MPC) ,מבנים משוריינים בטקסטיל, ניטור מבנים מהיבט של ניטור נזילות בצינורות תת קרקעיים ופיתוח אלמנטי בטון נבונים. בפרק השני מוצגות מטרות המחקר. בפרק השלישי, מתואר תהליך ייצור צינורות ממטריצת MPC משוריינים בסיבים קצרים ובטקסטיל חיישני. בפרק 4 מוצגת חקירה העוסקת בתפקוד המבני/תפקודי של הצינור הנבון בסכמה של העמסה בשלוש צירים ונחקרו עומסי התכן הנדרשים לצינורות MPC. בפרק 5 מתוארת המערכת החיישניות ומוצגת חקירה פרמטרית להוכחת יכולתה באלמנטי קורה קטנים. בפרק 6 מובאת הוכחת היתכנות של היכולות המבניות/תפקודיות/חיישניות של הצינור הנבון. הדו"ח נחתם בפרק 7 של סיכום ומסקנות.