
אסטרטגיה למינוף תכנית "תכנן ובנה" לקידום תיעוש הבניה ואיכות החיים בישראל
פרופ"ח יחיאל רוזנפלד ד"ר חנן בן-עוז שרי ברד תורגמן, .M.Sc
תקציר
נהוג לומר שאזרחי העולם המודרני חיים ב"כפר גלובלי", אבל, האמת היא שדווקא הערים הן אלו שצומחות בקצב הולך וגובר. לצד ההיבטים החיוביים של התופעה, היא מייצרת גם הרבה אתגרים: נוכח המגמות העולמיות והארציות, המצביעות על כך שאוכלוסיית האזורים האורבניים גדלה מדי יום ביומו, ניתן לצפות שמצוקת הדיור והתשתיות תלך ותתעצם באופן שישפיע מהותית על אופן ההתנהלות הנוכחי של תעשיית הבנייה.
האתגרים החדשים מחייבים מספר שינויים; הללו נוגעים לצמצום משכי הבנייה ועלויותיה, הקטנת ההשפעות הסביבתיות, ניצול משופר של משאבים מתכלים, הפיכת מבנים לאקולוגיים ובני-קיימא ומעל הכל – הם מחייבים השקעת מאמץ בצמצום הפער התכנוני והביצועי בין צרכי הדיור לבין הבניה, ובין עבודות הבניה לפיתוח הכלכלי והתשתיות. ענף הבניה אינו מיוחד במובן זה: תהליכים דומים התרחשו במרבית התעשיות האחרות, שעברו בעשורים האחרונים שינויים דרמטיים בעזרת טכנולוגיות חדשניות. לעומת זאת, דווקא בתחום הבניה שהיא מהתעשיות הגדולות והמשפיעות בכלכלה העולמית, ניכרים היסוסים לפני אימוצם של חידושים טכנולוגיים. כתוצאה מכך גם הפריון בתחום הבניה רחוק מלמצות את הפוטנציאל שלו.
ניתן למנות סיבות לקושי של ענף הבנייה להיענות לאתגר המוצב מולו: הפיצול הכרוני של התעשייה, התקשרויות ושיתופי פעולה לא מוצלחים עם ספקים וקבלנים, הקושי בגיוס עובדים מוכשרים ומחסור בהצטברות ובהעברת ידע מפרויקט לפרויקט. סוג אחר של אתגרים נעוץ בהתנהלות המערכת הציבורית מול ענף הבנייה, המאופיינת בעומס רגולציה ובירוקרטיה, חוסר יציבות והיעדר שקיפות. אלו אינן סוגיות זניחות: הרגולציה היא אמנם הבסיס לחברה מפותחת, ומטרתה להגן על אינטרסים ציבוריים, אך עודף רגולציה מכביד על המשק ופוגע בפעילותו הכלכלית. הנטל הרגולטורי משפיע על היבטים רבים בתעשיית הבניה, כאשר בסקר גלובלי שנערך לאחרונה זוהה כי הרגולציה הפכה להיות הגורם העיקרי
.(Mckinsey, World Bank, 2019) למורכבות גוברת
2
אתגר נוסף הניצב בפני כל העוסקים בענף הוא מציאת דרכים להטמעת שיטות מודרניות ומתועשות וכן שימוש ביישומים טכנולוגיים, זאת כדי לאפשר את העלאת הפריון בענף, קיצור משך הבנייה, הבטחת האיכות והוזלה של עלויות הייצור. הרווח שבהטמעה זו אינו מוטל בספק: במדינות בהן רמת תיעוש הבנייה גבוהה – משך הבנייה קצר יותר, גמישות ההיצע גבוהה יותר וניתן מענה מהיר יותר במקרה של שינויים בביקוש. יתירה מזאת, תיעוש הבנייה מקטין את הצורך בעובדי כפיים לא-מיומנים (רובם זרים )ובד-בבד מגדיל את הצורך בעובדים מיומנים באתר ובתעשיות נלוות. התיעוש מאפשר שליטה גבוהה בתהליך הן באיכות והן בבטיחות מוצר הבניה תוך הפחתה משמעותית של פסולות הבנייה והשינוע של חומרים ועובדים, הקטנה ניכרת של השפעת הבנייה על סביבת האתר כגון רעש וזיהום אוויר; ושיפור מהותי בתנאי העבודה של כלל העוסקים במלאכה. התפתחויות אלו תורמים ליציבות בענף לרבות יציבותה של המערכת הפיננסית.
במחקר מדיניות לאומית בתחום הבינוי אשר נערך בשנת 2015 והוצג בפני נציגי הממשלה (בנטור, דיין, צ'מנסקי ורוזנפלד, 2015), הותוו עקרונות לתוכנית לאומית אשר תקדם שתי מטרות בתחום הבניה: הגדלת ההיצע ושיפור הפריון. צוות החוקרים הציע ליזום 5-10 פרויקטים גדולים לדיור במתכונת "מיזמי מפתח"- Turn Key Projects, במתחמים בעלי גודל קריטי של 1000 עד 1500 יחידות דיור בכל מתחם, כך שהחברה הזוכה במכרז תהיה אחראית על תכנון כל הפרויקט וביצועו: החל מעבודות התשתית וכלה בדירות למגורים. בבסיס הרעיון עמדה השאיפה להתגבר על הפיצול המבני שזוהה כאחד החסמים העיקריים להתקדמות תעשיית הבניה. הדבר ייעשה תוך יצירת רצף ותיאום בין שלבי הבניה השונים כך שכל שלבי הפרויקט יתרכזו תחת מוטת שליטה אחת של זכיין מהסקטור הפרטי, בדומה למקובל בפרויקטי תשתיות גדולים בעולם.
בהמשך, תוכנית לתיעוש ענף הבנייה בישראל אשר נכתבה באגף לתכנון אסטרטגי ומדיניות במשרד הבינוי והשיכון ופורסמה בשנת 2016, גם היא הגדירה את היעדים: הוזלת עלות הבנייה, צמצום משך הבנייה שיפור איכות הבנייה והגדלת הפריון של הענף, באמצעות שיווק פרויקטים במודל זה.
עבודות החקר הנזכרות לעיל הניחו את התשתית שעל בסיסה התקבלה החלטת ממשלה מספר 1320 לקידום התיעוש והגברת הפריון בענף הבניה בישראל. במסגרת ההחלטה ניתן אור ירוק לפרויקט הפיילוט "תכנן ובנה" להקמת שכונת "בצוותא" בישוב חריש. הרציונל ביוזמת "תכנן ובנה" הוא יצירת שותפות בין-מגזרית, במסגרתה מתגייסים יחד גורמים מהמגזר הציבורי וגורמים מהמגזר הפרטי במטרה להקים שכונת מגורים. מדובר בגישה חדשנית זו בישראל, והנחת המוצא שלה היא שיש לבנות את העיר בצורה סימולטנית: תשתיות, מגורים ומוסדות ציבור בו-זמנית, באמצעות זכין יחיד מהמגזר הפרטי.
פרויקטים בשיטת המסירה תכנון- ביצוע (DB- Design Build) דוגמת מודל תכנן ובנה, מוגדרים על פי ארגון OECD כנגזרת של שותפות ציבורית-פרטית (PPP- Public Private Partnership). שותפות זו אינה כוללת את מערכת התמריצים המובנית של שלב התפעול, היות ובסיום שלב ההקמה, המבנים, התשתיות ומוסדות הציבור נמסרים לידי הלקוחות (הדיירים והרשויות) והזכיין מהמגזר הפרטי למעשה מתנתק מאחריות ניהולית כלפי המבנים אשר הקים. כך, גישה זו בוחרת בדרך ביניים: היא אינה מהווה הפרטה מלאה הכרוכה מטבעה בסיכונים ממינים שונים, אלא היא מצויה בין "מפעל
ציבורי טהור" - שבו היוזמה והניהול הם ציבוריים בלבד, לבין "מפעל פרטי טהור" – אשר עבר הפרטה מלאה.
מחקר זה בוחן את הכדאיות הציבורית בהפרטת תהליכי תכנון, ניהול והקמה של שכונות שלמות לרבות התשתיות, הפיתוח והקמת מבני הציבור ממספר זוויות המשלימות זו את זו. הניתוח ייעשה תוך בחינה מדוקדקת של הפרויקט החלוצי הראשון במודל זה – שכונת בצוותא בעיר חריש, שנכון למועד כתיבת שורות אלו נמצא בשלבי ביצוע מתקדמים ולקראת מסירה ואכלוס.
המחקר הוקדש לחשיבה, דיון, ביקורת ופיענוח של הצפנים ששיטת התקשרות זו מציבה לפנינו, לתיאור היתרונות הגלומים בה ולניתוח של דרכי ההתמודדות עם האתגרים השונים הנלווים לה.
בראשית המחקר נערכה סקירה ספרותית אינטנסיבית ומעמיקה בה נבחנו תכנון ויישום תוכניות יזמיות דומות ברחבי העולם. סקירה ספרותית זו אפשרה לצוות החוקרים לגבש שאלון מנחה לצורך עריכת ראיונות עומק עם מנהלי פרויקטים, חוקרים ויזמים מובילים בתחומם במגוון נגזרות של שותפות ציבורית-פרטית, במטרה ללמוד מהניסיון המצטבר כיצד ניתן להתמודד עם האתגרים והחסמים העיקריים שזוהו.
לצורך עריכת הראיונות נערכה פניה אל שתי אוכלוסיות עיקריות:
הראשונה כללה מנהלים בכירים ועתירי ניסיון מחברות יזמיות וחברות בניה מובילות מהמגזר הפרטי בישראל, אשר ניהלו באופן אישי מגה-פרויקטים במגוון נגזרות של שותפות ציבורית-פרטית.
השנייה כללה מנהלים עתירי ניסיון מהמגזר הציבורי בישראל, אשר מתוקף עבודתם הם מקיימים ממשק ישיר עם פרויקטים לדיור, תשתיות ומוסדות ציבור בהיקפים גדולים. כמו כן, רואיינו חוקרים ומומחים בתחומים שונים כגון תיעוש הבניה ודיני התכנון והבניה.
בשלב הבא נערך חקר מקרה (Case Study) על מגה פרויקט המגורים "בצוותא". במסגרת חקר המקרה רואיינו מובילי הפרויקט הן מהמגזר הציבורי הן מהמגזר הפרטי, ונסקרו דו"חות, מצגות, כתבות ומסמכי ההסכם כפי שפורסמו בהזמנה לקבלת הצעות על ידי רשות מקרקעי ישראל ומשרד הבינוי והשיכון.
לצורך המחקר נערכו 28 ראיונות עומק. כל ראיון נמשך בין 90 דקות ל 240 דקות.
ממצאי המחקר האיכותני חולקו לארבע ֵתמות עיקריות כדלהלן:
1.	תמה רגולטורית: חסמים בירוקרטיים ודרכי ההתמודדות.
2.	תמה טכנולוגית: חדשנות ותיעוש.
3.	תמה משפטית: מנגנונים חוזיים ומורכבותם.
4.	תמה פיננסית: כדאיות כלכלית וניהול סיכונים.
ואלה הממצאים העיקריים העולים מהראיונות בהתאם לקטגוריות העיקריות:
תמה רגולטורית - חסמים בירוקרטיים
■	עקב אכילס של מיזמי בניה למגורים בישראל אינו בתהליכי ההקמה עצמם, אלא בהימשכותם של ההליכים במוסדות התכנון והליכי שיווק הקרקעות אשר באחריות השלטון המרכזי מחד, ותהליכי הוצאות היתרים המנוהלים על ידי השלטון המקומי מנגד. למרות שיפורים שקודמו על ידי הממשלה, תהליכים אלו ארוכים ומתמשכים יתר על המידה. אחת הסיבות המרכזיות לכך היא שהמטלות הציבוריות המוטלות על כתפי הרשויות הולכות וגדלות, בעוד שהמקורות הכספיים מצטמצמים אלו יוצרים חסם משמעותי להגדלת קצב הבניה במדינה כולה.
■	נטלי פיתוח או מטלות היזם מהווים מוקד לסכסוך מתמשך בין רשויות ליזמים. הדרכים בהן נוקטות רשויות להעמיס נטלי פיתוח על יזמים, גם כאשר הם זרועות הביצוע של הממשל עצמו, יוצרים תחום אפור בו הכללים אינם שקופים או מוגדרים והתוצאה הסופית תלויה בכוח המיקוח של הצדדים. הדינמיקה הבעייתית הזו היא סיבה נוספת להתמשכות המיותרת של השלמת מיזמי בנייה בישראל. לעיתים קרובות, העיכוב ארוך עוד יותר בשל ערעורם של היזמים נגד המטלות החדשות שהנחיתו עליהם הרשויות, או בשל ניסיונות לניהול משא-ומתן מול וועדות מקומיות כדי לבטל את רוע הגזירה. במקרים אחרים, היזמים מעדיפים לשלם את ההיטלים הגבוהים ולגלגל את ההפרשים אל הרוכשים כדי להימנע מעיכובים; התוצאה הישירה לכך היא עלייתם של מחירי הדירות בהתאם.
■	סוגיית נטלי הפיתוח נדונה רבות במחקרים שנערכו בארץ, ולהמלצות בעניין קיים "זקן ארוך" אשר עיקרן הוא שינוי יסודי של מערכת התמריצים של הרשויות לקדם את ההיקף והקצב של הבניה למגורים. המלצתנו בעניין תמנף המלצות מחקרים קודמים:
הרשויות מתקשות לבצע חלק גדול מעבודות הפיתוח שבאחריותן. כתוצאה ובשל מפגש אינטרסים עם היזמים הפרטיים, נחתמים מדי שנה עשרות הסכמים מתחת לפני השטח ל"ביצוע עצמי" של התשתיות. בנוסף פרויקטים שלמים או חלקים מהם, שסופגים עיכובים תחת אחריות הגורם הציבורי, מועברים, בלית ברירה, תוך כדי תנועה, לטיפולו של הקבלן מהמגזר הפרטי שכבר עובד בשטח, על-מנת שניתן יהיה לסיים את העבודה ולאכלס את הדירות. לכן, שווקים מוגברים של פרויקטים למגורים יחד עם ביצוע התשתיות ומוסדות הציבור, (בכפוף לוותק וניסיון מתאימים מצד החברות המתמודדות) יובילו להקלה על העומס ברשויות ולקיצורם של עבודות הקמה.
■	בפרויקטים אשר מבוצעים במסגרת חוזים בהם היזם מהמגזר הפרטי מאחד תחת שליטתו את התכנון והביצוע של הפרויקט – כפי שמתרחש בחוזי תכנון- ביצוע (DB) או במגוון וריאציות
מתקצרים באופן מובהק – (DBOO, DBOT, BOT) אחרות של שותפות ציבורית-פרטית
לוחות הזמנים של הפרויקטים ביחס לשיטות המסורתיות, תוך התגברות על הפרגמנטציה המאפיינת את התעשייה. כבהרבה היבטים בענף הבניה, גם כאן הגודל משחק תפקיד משמעותי: אם ישווקו רק פרויקטים בודדים במתכונת זו, צפויה להיות לכך השפעה שולית בהיבט קיצור לוחות הזמנים של הפרויקט הבודד. לעומת זאת, שיווק מוגבר של מתחמי בנייה
גדולים עתיד לחולל אפקט משמעותי יותר ולהוביל להקלה נוספת על העומס ברשויות. כתוצאה מכך גם תהליכי הרישוי יתקצרו בהתאמה.
תמה טכנולוגית – חדשנות ותיעוש
■	המגזר הציבורי, כבעלים עיקרי של מיזמי בנייה ותשתיות באמצעות זרועותיו השונות, מגביל מאוד את מידת החדשנות במסגרת החוזים הקיימים. מדובר בנושא מורכב, אשר בו "רגל ימין ורגל שמאל הולכות לכיוונים הפוכים": מצד אחד – קיימת דרישה חוזית המעודדת שימוש בשיטות חדשניות ומתקדמות, ולעיתים אף ניתן יתרון להצעות מחברות בעלות ניסיון מוכח בתיעוש. מצד שני – כדי לתמרץ את החברות הקבלניות לעבור לשיטות מתועשות נקבעים בחוזה לוחות זמנים צפופים להשלמת הפרויקטים, מגובים בשוט מאיים בדמות מנגנון קנסות למקרים של אי-עמידה ביעדים שהוגדרו. לוחות הזמנים הקצרים והאיום בקנסות פוגעים במוטיבציה של חברות קבלניות "לצאת להרפתקאות", והן מעדיפות להישאר בתחום העסקים המוכר והידוע ולהתמיד בשיטות העבודה המסורתיות, בהן צברו שנים של ניסיון ובהן הסיכון שהן נוטלות על עצמן וחשיפתן לתביעות - נמוכים. אם הלו"ז דוחק – הם מוסיפים משאבים ועובדים במקביל באמצעים הטכנולוגיים המוכרים להם.
■	תקינה לא תומכת - חוק מכר דירות מחייב את הקבלנים הבונים שכל המלאכות יבוצעו בהתאם לתקן הישראלי. כל סטייה מהגדרות התקן מרתיעה את הקבלנים אשר חוששים מאי-קבלת האישורים הנדרשים לבניה ואכלוס. שינוי בחוק המכר אשר יאפשר ביצוע מלאכות גם לפי התקינה האירופאית, תוך אישור מעבדות תקינה אירופאיות מוסמכות, יפתח צוהר לחדשנות בתעשייה.
■	מכשול אחר העומד בפני חברות קבלניות המבקשות להתפתח לתחומים טכנולוגיים, מגיע מהמישור המימוני. בהתאם לפקודת המיסים, הפסדי הון ניתנים לקיזוז רק כנגד רווחי הון. לעומת זאת חברות בניה קבלניות הן על פי רוב עסק המאופיין בהשקעה "פירותית", לכן על פי רשות המיסים קיימת מניעה לקזז את ההפסדים שנרשמים מההשקעה ההונית, (למשל, השקעה בחברות הזנק באמצעות רכישת מניות), כנגד ההכנסות השוטפות מהכנסות פירותיות. על כן, בעיקר חברות בעלות הכנסות "הוניות" יכולות להשקיע במוצרים בעלי אופי "הוני". כתוצאה מכך, רק חלק קטן מבין חברות הבניה מחזיקות יחידות מו"פ ומאמצות סטרטאפים בתחום הבניה, ואלו הן חברות הבניה היזמיות הציבוריות הגדולות אשר נסחרות בבורסה. קיימים פתרונות פיננסיים מסוגים שונים כדי להתמודד עם הבעיה, אך לא קיימת מודעות מספקת בקרב חברות הבניה הקטנות והבינוניות למגוון האפשרויות הקיימות.
■	משרדים רבים בממשלה עוסקים בפיתוח פרויקטים לאומיים בבניה ותשתיות בהיקפי עתק. הן פתחו מומחיות בפרויקטים שבתחומי אחריותן, אך ידע זה לא תמיד מפעפע בין החברות הממשלתיות, או במסגרת של פרויקטים מקומיים אל הרשויות המקומיות החסרות באופן מיוחד ניסיון בתחום. לכן הומלץ במחקר להקים גוף ממשלתי שישמש כ"זיכרון ארגוני" באמצעות ריכוז הידע הנצבר, הפקת לקחים, עידוד שימוש בחוזים סטנדרטיים ובעיקר ביקור
ותיעדוף של כל הפרויקטים העתידיים במודלים של שותפות ציבורית-פרטית. הקמת גוף מעין זה מהווה תנאי הכרחי לפריצת דרך בתחום החדשנות, שבראש ובראשונה מבוססת על מידע אמין וזמין.
תמה משפטית – מנגנונים חוזיים
■	חוק חובת המכרזים, הלוקח בחשבון (כמעט) אך ורק את הנתון המספרי שבהצעת היזם הניגש למכרז, הפך את המכרזים לכר פורה להגשת הצעות נמוכות עד כדי הפסדיות, מתוך שאיפה לזכות בכל מחיר ובתקווה שניתן יהיה לשפר את התנאים במהלך חיי העסקה. במקרים רבים, בסופו של דבר, ההצעה הזולה בתחילת הדרך מתבררת כיקרה ביותר בהמשכה, עקב ליקויים תכופים ואיכות ירודה שתיקונם כרוך בעלות גבוהה. באופן אבסורדי, חוק חובת המכרזים מתברר כאחד מבולמי האיכות הגדולים של המשק.
■	הליך בחירת הקבלנים, שכאמור גורם למסירת העבודה למציע הזול ביותר, מעודד הגשת תביעות. שיטת המציע הזול (הידועה בכינויה כ"שיטת הקוברה") מאפשרת לקבלן הזוכה להיכנס אל הפרויקט בפוזיציה נמוכה ותוך הצעת מחירים זולים ביותר, לעיתים בפער גדול ביחס לאמדן הריאלי, ובהמשך הוא סוגר את הפער באמצעות איסוף אינטנסיבי של מידע על חריגות ותוספות בפרוייקט, במטרה להגיש תביעות בהיקפים גבוהים ובכך "להשלים" את המחיר הנמוך אותו הציע.
למעשה שיטת המכרז התחרותית מעודדת קבלנים להשקיע יותר משאבים בתכנון תביעות החריגים מאשר בתכנון וייעול שיטות הבניה.
■	בראיונות עלו פתרונות שהתבססו על שינוי תפיסתי של הממשל הכרוך בפעולות במספר מישורים:
במישור המשפטי נדרש שינוי תפיסתי. בראש ובראשונה יש לעבור מבחירת ההצעה הזולה ביותר לבחירת ההצעה בעלת הערך הטוב ביותר, כמקובל בארצות הברית. שינוי תפיסתי זה יעודד חברות טובות ואמינות להגיש את הצעתן האיכותית ולתמחר אותה בהתאם, תוך ידיעה שלא בזבזו את זמנם לשווא במקרה שיגיע "מתאבד תורן" אשר ייגש למכרז במחיר לא-ריאלי. גופי המדינה הם הספקים הגדולים בארץ לפרוייקטי בניה ותשתיות, אך המדינה טרם גיבשה מסמך חוזי סטנדרטי למתכננים ומבצעים אשר ישמש את כל החברות שבשליטתה. נדרשת סטנדרטיזציה של החוזים תוך גיבוש המלצות מהניסיון שנצבר, לרבות מהניסיון העולמי, תוך יישום עקרונות חוזים דוגמת FIDIC או NEC. חוזים אלה משלבים בין מחיר לבין איכות ויוצרים סטנדרטיזציה של ניקוד האיכות.
במישור הפיננסי על הממשלה לפעול כדי לעודד את התחרות במכרזים באופן הבא:
1.	צמצום מערכת הסיכונים המוטלים על החברות המתמודדות במכרזים מתוך מטרה לתמרץ חברות להגיש את מועמדותן.
2.	יצירת תחרות בקרב הגורמים המממנים, קרי מוסדות הליווי הפיננסי, כדי להקטין את עלויות המימון בפרויקטים.
3.	עידוד חברות להגיש הצעות במכרזים, באמצעות מימון מלא או חלקי של עלויות הגשת ההצעות עבור הזוכים במקום השני והשלישי.
4.	עידוד כניסה לשוק של חברות זרות בעלות ידע ומומחיות לעבודה בשיטות מתקדמות, בייחוד בפרויקטים בהם הניסיון המצטבר בתחום זה בישראל נמצא בעמדת נחיתות, תוך מתן עדיפות למיזמים משותפים בין חברות ישראליות לחברות זרות – שעתידים להטמיע את הידע המתקדם גם בישראל.
5.	במישור הטכנולוגי – יש לעודד את המעבר לשיטות מתועשות באמצעות מתן משקל לאיכות ההצעה בנוסף למחיר, ומתן יתרון לחברות אשר מגישות הצעות תוך שימוש בשיטות מתועשות.
תמה פיננסית - ניהול הסיכונים
■	כבתחומים רבים אחרים, היזמים והעובדים בענף הבניה אינם צועדים כל העת על קרקע בטוחה. בטרם יוכלו לברך על המוגמר הם נדרשים להתמודד עם סיכונים שונים הנובעים ממקורות מגוונים – אותם יש לנהל בתבונה ובשום שכל. יחד עם זאת, הם לא צריכים לשאת אותם לבדם; כפי שהוסבר לעיל, המדינה תחטיא את מטרתה אם תנסה להעביר את מרבית הסיכונים אל היזם או הקבלן בשיטת "הכול כלול".
■	הטלת סיכונים גבוהים על היזמים תצמצם את כמות המתמודדים הפוטנציאליים במכרזים ותקשה עליהם להשיג ליווי פיננסי, כאשר בסופו של דבר עלות הסיכון תגולם במחיר לצרכן. להגדלת הסיכונים עבור היזם מחירים נוספים, כהתחמשות ביועצים משפטיים לצורך ניהול מערך תביעות וסכסוכים. חלוקת סיכונים נכונה בין המדינה לבין היזם, בה כל צד מתמודד עם האתגרים שיש לו בהם יתרון יחסי, תאפשר את מימושם של פרויקטים בשותפות המגזר הפרטי תוך מיצוי היכולות של כל צד.
ממצאי פרק 5: חקר מקרה "בצוותא"
תרומה חשובה להבנת האתגרים וההזדמנויות העומדים בפני ענף הבניה בישראל, נמצאת בחקר מקרה של הקמת שכונת "בצוותא" שבעיר חריש. במסגרת המחקר נותחו מכלול ההיבטים המאפיינים את הקמת השכונה, ורוכזו בו תובנות ולקחים שעלו מסקירת אלפי מסמכי הפרויקט: ההסכם המשפטי,
מסמכי התכנון הראשוני, דוחות הבטיחות של הפרויקט וממצאי הראיונות עם מובילי הפרויקט – הן מהנהגת השותף הציבורי והן מהנהגת השותף מהמגזר הפרטי.
להלן הממצאים העיקריים שעלו במחקר:
■	העיר חריש הוכרזה כ״מרחב תכנון מיוחד״ בשנת 2008 ויועדה להתפתח בקצב מהיר ולקלוט כ-50,000 תושבים בתקופה קצרה. בעקבות הכרזה זו, הוקמה בחריש ועדה מיוחדת לתכנון ובניה, אשר נרתמה למיזם ובפעילותה המאפשרת תרמה רבות להצלחת פרויקט "בצוותא".
■	בחינת התנאים הכלכליים של המכרז זיהתה ארבעה גורמים שונים שהטילו על היזמים שביקשו לגשת למכרז סיכונים כלכליים לא ידועים. לכולם היה משותף מאפיין 'כפול פנים': מדובר בתנאים אשר, מחד-גיסא – הוגדרו כחובה במכרז, ומאידך גיסא – לא הוגדרו בדייקנות מספקת. סיכונים אלה הצטרפו לגורמי הסיכון הידועים שהוטלו על היזמים שביקשו לגשת לפרויקט, הקשורים לתכנון, להקמה, לשיווק, לתמחור ולמימון. למכלול סיכונים אלה יש לצרף את העובדה שבמקרה של מגה-פרויקט כמו שכונת "בצוותא", אין ליזם ניסיון קודם ללמוד ממנו, ולמעשה, הוא הולך "בארץ לא זרועה".
■	אמנם מערכת הסיכונים שהוטלה על היזם הגנה על המדינה מפני תביעות הזכיין במקרה של תקלה, אך בפועל שכרה יצא בהפסדה: הסיכונים הרחיקו חברות רבות מלהגיש הצעה במכרז. הדבר פגע בתחרות, ולמעשה מנוגד לאינטרס של המדינה. כדי להתגבר על הבעייתיות הזו, ממליץ המחקר שעל מזמין הפרויקט מהמגזר הציבורי לשקול מתן רשת הגנה כלכלית ליזם, שתהפוך את הפרויקט לאטרקטיבי לחברות רבות יותר מבלי לפגוע בתמריץ הכלכלי.
■	בנושא לוחות הזמנים הצביע המחקר על ניגוד פנימי המשתקף בתנאי המכרז: מחד גיסא -לוחות הזמנים המבוקשים היו קצרים יחסית בשל הנחת המזמין כי "המציע הזוכה ישתמש בשיטות בניה מתועשות וטכנולוגיות מתקדמות". כלומר נעשה שימוש בלוח זמנים צפוף כתמריץ לתיעוש. מנגד, היבטי התיעוש לא נלקחו כלל בחשבון בתנאי המכרז; כבמכרזים רבים אחרים שמוציאה המדינה, וכפי שהוסבר לעיל, ההתחרות במכרז "בצוותא" הייתה על המחיר הנמוך ביותר למ"ר בנוי. כך, ביד אחת המדינה ביקשה לעודד את תיעוש ענף הבניה, וביד השנייה עודדה את ההיפך.
■	המחקר העלה שהחברה המבצעת הקדימה את לוחות הזמנים בפרק זמן משמעותי ( 4-6 חודשים) – ולמרות זאת נתקלה בקושי נוסף: על פי תנאי המכרז אסור היה לה לאכלס את הפרויקט בשלבים, אלא רק בבת אחת כאשר השכונה כולה בנויה. מהמחקר עולה כי מדובר בתפיסה שגויה ממנה מוטב להימנע במכרזים העתידיים: אכלוס השכונה כולה בפעימה אחת לא עולה בקנה אחד עם אופי הפרויקטים המנוהלים במודל "תכנן ובנה", מערים קשיים על הזכיין וגם על הרשות המקומית, ובסופו של דבר – מעלה את מחיר הדירה, המגולגל אל צרכן הקצה.
■	לאכלוס בשלבים יתרון נוסף: כאשר מאכלסים שכונה שלימה בפעם אחת, כפי שהוגדר שיש לעשות בשכונת "בצוותא", נוצר עומס חריג הן על הזכיין והן על הרשות המקומית – עומס
שעשוי לעכב מאד את תהליך המסירה ולהקשות על שביעות הרצון של התושבים. חלוקת האכלוס בכמה שלבים עשויה לפתור אתגר זה.
■	מנגנון התפעול החסר בפרויקט "בצוותא": בשותפויות ציבוריות-פרטיות, בהן הגורם שבונה הוא גם הגורם שמתפעל את הפרויקט, נוצר תמריץ להנדסת ערך תוך השקעה במוצרים אשר להם עלויות מחזור החיים נמוכות. כיוון שסטנדרט הבניה משפיע על עלויות התחזוקה, שיווק מכרזים במתכונת זו יאפשר למבצעים להתגבר על הפיתוי של חשיבה לטווח הקצר, המאפיינת את הפרויקטים בשיטה הקלאסית. בפרויקטים הבאים נדרש לעגן בהסכם מול הזכיין מנגנון תפעול לפרק זמן מסוים (5-7 שנים) עבור כל המתקנים אשר נמסרים לידי הגורם הציבורי. כמו כן, יש לעגן בהסכם כי הגורם המתפעל מטעם הזכיין יהיה נוכח בפרויקט מרגע חתימת החוזה, כדי שהאחרון יוכל לבצע בקרת איכות על התכנון ועל הביצוע.
■	לאחר השלמת הבניה והאכלוס, צפויה שכונת "בצוותא" להפוך לשכונה שיתופית המאופיינת בשילוב קהילתיות. הפרויקט תואר "כפנינה" על ידי המנהלים המעורבים בו הן מהמגזר הפרטי והן מהמגזר הציבורי. כך, מראשית התכנון ועד גמר האכלוס, שכונת "בצוותא" היא ייחודית ויוצאת דופן, ועשויה לשמש מודל עבור שכונות עתידיות רבות.
בסיכום הדברים, הרי שהורתו של מחקר זה היא בתובנה שמצוקת הדיור היא מהסוגיות האסטרטגיות שעל סדר יומה של מדינת ישראל, מאז ראשית ימיה. גם היום ניצבים בפני המדינה מגוון של יעדים לאומיים בתחום, המפורטים במסמכים ובהחלטות שונות. לא נחוצים לנו עוד החלטות כי אם גשרים יחברו בין היעדים לבין ביצועם; על מנת לעשות כן, יש צורך דחוף בייזום פעולות אפקטיביות לפיתוח פרויקטים ותשתיות במגוון של שותפויות בין הסקטורים השונים הקיימים במשק, לצד נקיטת פעולות לעידוד הפריון, החדשנות והתיעוש בענף הבניה.
ריחיים כבדות נתונות על צווארו של ענף הבניה, אשר מונעות ממנו ליישם את מה שברור לכל שהוא צורך חיוני: רגולציה כבדה, תלות רבה בדרישות המגזר הציבורי, מעגליות מובנית, חוסר פורמליות, פיצול מבני ניכר, לוחות זמנים בלתי ריאליים, תקינה לא תומכת, פתיחות חסרה כלפי מחקר ופיתוח, מודעות נמוכה ליתרונות הגלומים בהם וחוסר רצון מובנה להיפתח לשינויים – אלה רק חלק מהקשיים העצומים שעמם צריכים להתמודד המבקשים לשפר ולתעש את שוק הבנייה, אשר לו השפעה ישירה על חייהם של חלק הארי מאזרחי המדינה.
נוכח קשיים אלה, המלצתו העיקרית של המחקר היא העברת יותר פרויקטים המרוכזים כיום בניהול הציבורי לניהולו של המגזר הפרטי לצורך בנית שכונות מגורים בישראל. בביצוע עתידי של מגה פרויקטים למגורים – כאשר מדובר בשכונות הכוללות הקמת אלפי יחידות דיור לרבות התשתיות, הפיתוח ומוסדות הציבור מומלץ לקדם שותפות ציבורית פרטית (PPP) כשיטה מועדפת על פני שיטת תכנון- ביצוע (DB). כמו כן רצוי שהפרויקט יבוצע תוך שיתוף הרשות המקומית ובאמצעות הסדרת מעמדה המשפטי בהסכם. כאשר מדובר בפרויקטים בהיקפים נמוכים יותר, להקמת שכונות הכוללות
מאות יחידות דיור, ההמלצה היא לשווק ככל שניתן גם את העבודות של התשתיות והפיתוח הנלוות. הזכייה בפרויקט מסוג זה תותנה בהתארגנות אשר תביא לידי ביטוי יכולות ניהוליות והנדסיות שיתמכו בהגדלת הפריון וקיצור משך הבניה.
אמנם, קיימת ביקורת רבה על הפרטת שירותים ציבוריים, אך על המתנגדים להשיב על השאלה הבאה: האם ה"ניהול הציבורי הטהור" של משימות אלו היטיב עם כלל הפרויקטים בתעשייה עד כה? דומה שהתשובה לכך אינה חיובית כלל ועיקר. הדבר ניכר מהקושי של הרשויות לבצע חלק גדול מעבודות הפיתוח שבאחריותן, המוביל אותן כבר היום להעבירן לידי הסקטור הפרטי. את מה שקורה כעת מתחת לפני השטח, מציע המחקר להפוך לדרך המלך.
החוקרים מבקשים להדגיש כי הם אינם רואים בפניה אל הסקטור הפרטי נוסחת קסם המתאימה בכל מקום ובכל מצב. מיזמי הבנייה נוטים להיות מורכבים ומסובכים יותר עם השנים, ויש להתאים באופן ספציפי את ניהול הפרויקט לתנאיו ולאופיו. אך העברת סמכויות רחבות יותר ליזמים הפרטיים לביצוע שכונות מגורים לרבות התשתיות הנלוות, מוסדות הציבור ועבודות הפיתוח הסביבתי, תוך שמירה על האיזון הנדרש, תהיה צעד גדול בכוון הנכון ובדרך ששוק הבנייה העולמי צועד בה.
לאורך המחקר, המלצה כללית זו פורטה לפרטים ונותחה משלל זוויות והיבטים. אנו תקווה שיישום המלצות המחקר יהיה בסיס איתן לצמיחתו של ענף הבנייה הישראלי, עליו יוכלו מקבלי ההחלטות לבנות בניין בנוי לתלפיות.