רגישות לסדיקה של בטונים
תקציר
לסדיקה בבטונים יש משמעויות שליליות רבות בכל הקשור לתפקוד מבנים מבטון מזוין בהיבטים של שמישות המבנה והקיים שלו. המחקר הנוכחי עוסק בהערכת רגישות לסדיקה של בטונים, הן בטון בעל חוזק רגיל, והן בטון בעל חוזק גבוה.
מטרות המחקר היו (א) לקדם בארץ תשתית לאפיון רגישות לסדיקה ע"י בחינת התאמתן של שיטות בדיקה חדשות לתנאים האופייניים לישראל, (ב) לבחון וליישם טכנולוגיות לצמצום הרגישות לסדיקה, בעיקר מוספים מקטיני התכווצות, (ג) להעריך את השפעת ההרכב בבטונים רגילים, בעיקר מנת מים ותכולת צמנט.
שיטת המחקר התבססה על מתקן תקני 1581 ASTM C. השיטה מבוססת על מדגם מטבעת בטון יצוקה מסביב לגרעין של טבעת פלדה. ניתן למדוד את השפעת המאמצים המתהווים בבטון מתוך מדידת העיבורים בפלדה באמצעות מדי עיבור המותקנים על טבעת הפלדה. בנוסף, באמצעות מדי העיבור ניתן לקבוע במדויק את מועד הופעת הסדק וזאת באמצעות קביעת המועד שאשר בו אובחנה נפילה פתאומית בעיבור, המייצגת שחרור מאמצים כתוצאה מהסדיקה בבטון.
בדיקת הטבעת לפי ASTM נמצאה כיעילה ורגישה לאבחון של הרגישות לסדיקה של תערובות בטון בטווח רחב של הרכבים, החל מבטון רגיל ברמה של ב – 30 ועד בטון בעל חוזק גבוה, ב-80, כולל גם השפעת מוסף מקטין התכווצות המיועד לבקרת הסדיקה. נמצא שניתן לאפיין את תוצאות הבדיקה באמצעות פרמטרים כמותיים, מועד הופעת הסדק וקצב התפתחות המאמץ, כמוגדר בתקן. במסגרת המחקר פותח פרמטר משולב, המבוסס על שני אלה אשר נותן אפשרות לסיווג אמין ורגיש יותר. פרמטר זה מבוסס על העובדה שנמצא קשר בין מועד הופעת הסדק וקצב התפתחות המאמץ.
נחקרו השפעות של תכולות הצמנט ושל יחס מים צמנט בבטונים המייצגים את הטווח של בטנים רגילים המכוסים בת"י 466 (מנות מים 0.70 עד 0.45). כמו כן, נחקרה הרגישות לסדיקה בבטונים חזקים בעלי מנת מים 0.33 ובמיוחד - השפעות של מוסף מקטין הצטמקות ושל איטום הבטון.
תוצאות המחקר הנוכחי מצביעות על הפוטנציאל החשוב של בדיקה זו לאפיין את הרגישות לסדיקה במערכות צמנטיות, ויש מקום לפעול כדי לקדמה לאמוץ במסגרת התקנים הישראליים. אמוץ תקן זה יכול להוות בסיס אשר יאפשר קידום של טכנולוגיות להקטנת הסדיקה במבנים וחיפויים בארץ.