חיזוי עומס המגע על מבנה טמון – המשך המחקר הניסויי
תקציר
מחקר זה הוא חלק מפרויקט מחקרי אשר בא להרחיב את הידע על האינטראקציה של מבנה-קרקע במערכת של מבנה טמון, ולבדוק השפעתם של הפרמטרים השונים עליה. בשלב הנוכחי, הניסויים התמקדו בחלק הסטטי של הבעיה, כאשר פועל עומס סטטי מפורס אחיד בפני הקרקע.
עיקר העבודה, המשאבים והזמן הושקעו בבנייתה ומחשובה המלא של מערכת הניסוי אשר כללה מתקן ומבנה טמון על כל מרכיביהם (כמפורט בגוף החיבור). הוכנה מערכת המסוגלת למדוד את לחצי המגע מהקרקע על מרכז תקרת המבנה הטמון, על מרכז רצפתו, ועל דפנות מתקן הניסויים ותחתיתו. בנוסף, הוכנה מערכת למדידת קו השקיעות של תקרת המבנה הטמון לאורך קוטרו, הטייתו ביחס לאופק, ושקיעתו במתקן כגוף קשיח. פיתוח המערכת, אמצעי המדידה והחלקים הנלווים, שילובם במתקן, ומחשוב הבקרה והשליטה במגוון המדידים במתקן, סבל מקשיים טכניים רבים. לבעיות אלה ניתן מענה כך שהמערכת מוכנה להמשך רציף של המחקר על ידי ממשיכיו.
מדידת לחצי המגע של הקרקע נעשתה על ידי שימוש במדיד חדש Null Gage, אשר פותח במעבדתנו בטכניון (ראה, (2005)Talesnick). הניסיונות הראשונים של המדיד הראו שאין צורך לכיילו, מה שהקנה לו יתרון על המדידים המסחריים שהיו זמינים ואשר נמצאו כבעייתיים לאפיון בעת כיולם. השימוש במדיד Null Gage למדידת לחצי המגע מהקרקע באופן בלעדי במחקר זה היה מוצלח, ותפקודו הראה מהימנות ואמינות כפי שיתואר להלן בגוף החיבור.
לאחר שהמערכת הוכנה, נערכו שתי סדרות ניסויים. סדרת ניסויים ראשונה נועדה לכיול ובדיקת תפקודם של המתקן ומערכת הניסוי, על ידי מדידת לחצי המגע מהקרקע על תחתית המתקן וצידיו, והשוואת התוצאות משני המקרים, עם מבנה טמון ובלעדיו. סדרת הניסויים השנייה נועדה לבדיקת תגובת המבנה לשינוי בשני פרמטרים, עובי תקרת המבנה הטמון (דהיינו קשיחותה) ועומקו במתקן (מקרים גבוליים של מיקום המבנה על ציר העומק). כאן המקום לציין כי במהלך בניית המערכת, נערכה סדרת ניסויים אשר תוצאותיהם הושוו למודל התיאורטי של (2002)Dancygier and Karinski, ומסקנותיהם רוכזו בדו"ח עבור משרד הבינוי והשיכון (חיזוי עומס המגע על מבנה טמון – שלב ב', ד"ר א.דנציגר, ד"ר מ.טלסניק, ד"ר י.קרינסקי, ומהנדס ח.חוראני – פברואר 2004).
תוצאות סדרת הניסויים הראשונה הראו כיצד מתפרסים לחצי הקרקע על תחתית המתקן וצידיו, והמחישו את השפעת נוכחות המבנה הטמון עם תקרתו הקשיחה על גודל המאמצים ופירוסם. בנוסף, תוצאותיה של סדרת ניסויים זו הראו את מידת התאמת מימדי מתקן הניסויים ומימדי המבנה הטמון לשימוש במחקר זה.
תוצאות סדרת הניסויים השנייה, המהווה את עיקר מסת הניסויים במחקר, המחישו את צורת ההתנהגות הלא-ליניארית של העומס הנמדד על תקרת המבנה הטמון במקרה של תקרה גמישה (דקה) ביחס לעומס המיושם בפני החול במהלך ההעמסה. אי-ליניאריות זו נבעה מנוכחות החול בין מקור ההעמסה לתקרת המבנה בשילוב עם התרחשותם של דיפורמציות גדולות, והתבטאה במגמת הפחתה של הלחצים במרכז
התקרה אשר התעצמה עם הגידול בעומס המופעל בפני החול שאיתו גדלו, בד בבד, הדיפורמציות גם. בנוסף, התוצאות הראו התנהגות היסטרטית במהלך הפריקה של העומס מפני החול שאפיין בעקביות מקרה זה. לעומתם, במקרה של מבנה טמון עם תקרה קשיחה (עבה) נצפתה התנהגות ליניארית, ריכוז מאמצים במרכז התקרה, והתלכדות עקום ההעמסה והפריקה. סדרת ניסויים זו הראתה כי גודל הלחצים מהקרקע על תקרת המבנה הוא בעיקר פונקציה של הדפורמציות המתרחשות בה, כך שבדפורמציות קטנות התקרה הגמישה הראתה תגובה זהה לתגובה של תקרה קשיחה וריכזה לחצים במרכזה, ובהדרגה עברה למגמה של הפחתה יחסית של לחצים אשר התעצמה עם הגידול בדפורמציות של אותה תקרה.
בסדרת הניסויים השנייה נבחנו גם קונפיגרציות שונות של עומק המבנה במתקן. שניים מתוך שלושת העומקים שנבחרו ייצגו מקרים קיצוניים ו\או גבוליים של עומק. מקרים גבוליים אלה כללו מבנה הנושק לפני השטח, ומקרה גבולי הפוך של מבנה הנמצא על גבי התחתית הקשיחה של המתקן. התוצאות הראו כי במקרה של מבנה היושב על גבי התחתית, נמדדו במרכז תקרתו לחצים גדולים יותר בהשוואה למקרה של מבנה הנמצא בעומק ביניים, ובכלל זה גם הדפורמציות של מרכז התקרה, זאת מכיוון שלמבנה היושב על גבי תחתית המתקן אין אפשרות לשקוע כגוף קשיח, פעולה שהייתה מפחיתה ממנו חלק מהלחצים.