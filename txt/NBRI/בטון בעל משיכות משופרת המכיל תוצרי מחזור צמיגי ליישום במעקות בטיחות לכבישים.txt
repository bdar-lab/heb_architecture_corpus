בטון בעל משיכות משופרת המכיל תוצרי מחזור צמיגי ליישום במעקות בטיחות לכבישים
תקציר
גומי ממיחזור צמיגים מיוצר היום בקצב העולה על קצב הצריכה שלו. שימוש בגומי ממיחזור צמיגים בבטון יכול לשנות מגמה זו. אלמנט הבטון שנבחר לצורך קליטת אגרגט גומי ממוחזר הוא מעקה בטיחות מבטון, וזאת משתי סיבות: 1) מדובר באלמנט שאינו נושא עומסים דרך קבע. 2) לשימוש באגרגט גומי באלמנט זה עשויים להיות יתרונות, יחסית לבטון רגיל.
על-פי הספרות, בטון המכיל אגרגט גומי חלש יותר מבטון מקביל בעל אגרגטים מינרלים בלבד. עם זאת, לבטון בעל אגרגט הגומי יכולת ספיגת אנרגיה גדולה יותר ומודול אלסטיות נמוך יותר. תכונות אלה צפויות להפחית את הסדיקה בבטון, ולהפחית מהנזק הנגרם לנוסעים בהתנגשות במעקה הבטון. אגרגט גומי מביא לכליאת אויר מוגברת בבטון. עבודות שונות הראו תכונות שונות של קיים והתנהגות הבטון הטרי עם אגרגט גומי יחסית לבטון רגיל.
עבודה זו באה להשלים את הידע הדרוש על-מנת לאפשר יציקה טרומית או רציפה של בטון המכיל אגרגט גומי למטרות ניסויי שטח. נמצא כי ניתן להתגבר על כליאת האוויר של אגרגט הגומי על-ידי שימוש במוסף מונע הקצפה. התנהגות הבטון הטרי עם אגרגט גומי נמצאה טיקסוטרופית יותר מבטון רגיל, אך זמן הריטוט הדרוש לציפוף הבטון נותר ללא שינוי. נמצא שעל-מנת לשמור על תכונות הבטון הטרי, יש להחליף אגרגט מינרלי באגרגט גומי בעל אותה ספרת גרגר, וזאת על-בסיס נפחי. שליטה על חוזק הבטון יכולה להתבצע ע"י שינוי אחוז הגומי או תכולת הצמנט ויחס מים לצמנט. בתכולת גומי של כ- 10% מנפח הבטון ניתן להגיע לבטון מסוג ב-30 ביחסי התערובת המקובלים היום בתעשייה.
בדיקות הקיים של בטון עם אגרגט גומי לא מצאו מגמה של פגיעה בקיים בטון מזוין כתוצאה משימוש באגרגט גומי.
ניתן לסכם כי בסיום עבודה זו קיים בסיס טכנולוגי ומדעי לצורך ניסויי שטח בבטון המכיל אגרגט גומי ממיחזור צמיגים.