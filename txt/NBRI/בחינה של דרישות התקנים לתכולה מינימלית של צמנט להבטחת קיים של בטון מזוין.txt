בחינה של דרישות התקנים לתכולה מינימלית של צמנט להבטחת קיים של בטון מזוין
ד"ר רינה וסרמן, פרופ' ארנון בנטור, פרופ"ח אמנון כץ
תקציר
התקנים השונים מציבים דרישות לתכולת צמנט מינמאלית כדי להבטיח קיים בתנאי סביבה שונים. דרישות אלה מקורן בעיקר בצורך להגן על הפלדה בבטון מזוין מפני קורוזיה. לדרישה זו משמעויות כלכליות והנדסיות אשר אינן בהכרח חיוביות בכל הקשור לתכונות ולתפקוד בהיבטים אחרים מאשר קיים. בספרות לא נמצאה התייחסות מפורשת לסיבות למגבלות על תכולת הצמנט, אך ניתן להעלות שלושה גורמים לכך:
•	הבטחת מנת מים מרבית ע"י קביעת מינימום לתכולת הצמנט; זוהי גישה מסורתית משום שבעבר תכולת המים להשגת עבידות נוחה ליציקה הייתה כמעט קבועה והדרך היחידה לפיכך להבטחת מנת מים בטווחים הנדרשים להבטחת קיים הייתה ע"י קביעה של כמויות צמנט מינימאליות.
•	הצורך בתכולת דקים מספקת כדי לקבל עבידות שתיצור מגע טוב בין המלט הצמנטי שבבטון ובין פני פלדת הזיון.
•	מנגנון נוסף להגנה על הפלדה אשר יכול להצדיק תכולה מוגדלת של צמנט הוא היכולת של מרכיב זה לקשור אליו בצורה כימית את הכלורידים ודו תחמוצת הפחמן בשעת חדירתם אל הבטון.
חלק מהגורמים שהוזכרו לעיל, בעיקר שני הראשונים, ספק אם הם רלוונטיים לבטונים מודרניים. הבטונים כיום מיוצרים עם מוספים משפרי עבידות ומלאנים המאפשרים ייצור בטונים בעלי תכולת מים נמוכה ולפיכך קבלת מנת מים נמוכה גם בתכולות צמנט נמוכות, תוך שימור העבידות.
מטרתו העיקרית של המחקר הייתה לבחון בצורה שיטתית את האפשרות להקטנת תכולת הצמנט בתערובות בטון תוך שימור התפקוד בכל הקשור לקיים של בטון מזוין. במסגרת המחקר נבחנו בטונים בטווח רחב של מנות מים, 0.45, 0.52, 0.60 ו – 0.70, כאשר בכל אחת מהן שונתה תכולת הצמנט בטווח של כ- 20%, המייצג את הטווח המעשי המקובל. העבידות של הבטונים הייתה דומה, וזה התקבל ע"י ויסות תכולת וסוג המוסף משפר עבידות אשר יושם כדי לפצות על תכולת המים הנמוכה יותר בתערובות בעלות תכולת הצמנט הנמוכה יותר. הבטונים נבחנו לתפקוד מנקודת מבט של קיים (קרבונציה וחדירות לכלורידים) וכן לתכונות פיסיקליות (חדירות והתכווצות) ומכניות (חוזק לחיצה). המסקנה העיקרית שהתקבלה במחקר זה היא שלהקטנת תכולת הצמנט לא הייתה השפעה שלילת על אף אחת מהתכונות, אלא להפך: לגבי חלק מתכונות הקיים יש יתרון מסוים לתכולות הצמנט הנמוכות וזאת פועל יוצא של הקטנת החדירות בבטונים בעלי תכולת צמנט נמוכה יותר. ההסבר לכך הוא הקטנת תכולת העיסה בבטונים בעלי תכולת הצמנט הנמוכה. בטווח תכולות הצמנט שנבדק לא הייתה השפעה בולטת על ההתכווצות החופשית, והחוזק היה בלתי תלוי בתכולת הצמנט.